{
  "authors": [
    {
      "author": "Ozamiz"
    },
    {
      "author": "Ortiz"
    },
    {
      "author": "Guillen"
    }
  ],
  "doi": "",
  "publication_date": "2019-01-01",
  "id": "EU100122",
  "url": "https://ikasmaterialak.ehu.eus/medikuntza/psikologia-medikoa-ariketa-praktikoak",
  "source": "PMAP",
  "source_url": "https://ikasmaterialak.ehu.eus",
  "licence": "CC-BY-NC",
  "language": "eu",
  "type": "journal",
  "description": "",
  "text": "Ainhoa 24 urteko gazte bat da.\nBere amak ekartzen du osasun mentalaren zentrora, alabaren jokabidearengatik frustratuta sentitzen dela esanez.\nAinhoaren ama kokoteraino dago alaba ez delako jendearekin ondo konpontzen, gai ez delako lan bati eusteko, eta ezta bakarrik bizitzeko ere.\n\nPsikiatrarengana joatea izan da azken baliabidea beretzat.\n\nAinhoaren kexa nagusia honako hau da: \"Nekatuta nago nire ama beti ari delako nire bizitzan agintzen\".\nPazientea deseroso dago kontsultan, eta gela osoa begiratzen ari da denbora guztian.\nDenbora guztian atzera begira ari da, eta, azkenean, aulkia aterantz begira jar dezakeen galdetzen du.\n\nAma negarrez dago.\n\nAinhoaren amak esaten du bere alaba berarekin bizi dela, lan bati eusteko zailtasuna duelako.\nAinhoak hori entzutean elkarrizketa eteten du, eta esaten du ama beti egon dela bere aurka, txikitatik, eta gainera beti egin diela kasu gehiago bere neba-arrebei berari baino.\nGainera, (defentsiban) esaten du ez dela inoiz bere errua lan bat uzten duenean.\nBere nagusiak izaten dira \"beti\" errudunak.\n\nHainbat lan izan ditu, eta guztietatik bota egin dute artxibo konfidentzialak eta kideen e-mailak begiratzen zituelako.\nAinhoak esaten du bere kideak ez zirela berarekin zintzoak izaten proiektuei zegokienez, eta horregatik begiratzen zituela.\nBerak uste du lanetik bota egiten zutela \"sekretu\" gehiegiz ohartzen zelako, eta bere nagusiek ez zutelako nahi gai horiez besteek jakiterik.\n\nBere amak esaten du alabak bi harreman apurtu dituela azken hiru urteetan.\nAinhoak berriro ere elkarrizketa eteten du, eta esaten du bere mutil-lagunek engainatu egiten zutela, eta inoiz ezingo litzatekeela ezkondu fidatu ezin daitekeen norbaitekin.\nDesleialtasunei buruz galdetzen zaionean, Ainhoak honela esaten du: \"Ez dut frogarik behar.\nNik badakit ni engainatzen ari zirela\".\n\nModu logikoan eta naturaltasunez hitz egiten du.\nDrogarik ez duela hartzen esaten du.\nEz dauka inolako haluzinaziorik.\nEz du inolako lesiorik izan buruan.\n\nAinhoaren aitak eskizofrenia paranoidea dauka, eta horrek liskar asko sortu omen ditu etxean urteetan zehar.\nAitak arazo legalak izan ditu, eta, horregatik, askotan juiziotara joan behar izan du.\n\nOdoleko analisiak muga normaletan daude, eta ez dago droga-kontsumorik gernuaren analisian.\n\nMedikuak esaten dio, agian, une zailak pasatu dituela bere harremanengatik.\nAinhoak esaten du arrazoi duela medikuak.\nMedikuak esaten dio ea nahi duen bi aste barru berriro geratzea horri guztiari buruz hitz egiteko eta lagundu dezaketen zerbitzuak bilatzeko.\nAinhoak baietz esaten du, baina ez da berriro kontsultan agertu."
}