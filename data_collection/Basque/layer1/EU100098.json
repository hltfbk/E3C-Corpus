{
  "authors": [
    {
      "author": "Frago"
    },
    {
      "author": "Calderon"
    },
    {
      "author": "Almeida"
    },
    {
      "author": "Utrilla"
    },
    {
      "author": "Lasa"
    },
    {
      "author": "Leizaola"
    },
    {
      "author": "Zurutuza"
    },
    {
      "author": "Alonso"
    }
  ],
  "doi": "",
  "publication_date": "2015-04-28",
  "id": "EU100098",
  "url": "http://www.oeegunea.eus/biltzarrak/komunikazioak/2015-04-18/25-osasun-biltzarra/533",
  "source": "Osasungoa Euskalduntzeko Erakundea",
  "source_url": "http://www.oeegunea.eus/",
  "licence": "CC-BY-NC",
  "language": "eu",
  "type": "journal",
  "description": "",
  "text": "Aurrekaririk gabeko 32 urteko emakume bat etorri zen ospitalera epigastrio minarekin, bizkarrera zihoana eta bat-batean hasi zena jaten zuelarik. Analisian deigarria zen 841U/l-ko lipasa eta 2493 U/L-ko amilasuria. Bular-sabeleko erradiografiak eta sabeleko ekografia normalak ziren. Pankreatitis akutuko diagnostikoarekin ingresatu zen Ospitalean eta dieta, seruma eta analgesiarekin tratatu zen, eboluzio onarekin. Pankreatitisaren kausak ikastean ez zen ikusi behazun edo alkohol arazorik; lipidoak, kaltzioa eta alfa-1 antitripsina normal zituen eta Epstein Barr, zitomegalobirus eta toxoplasma serologiak negatiboak ziren.\n\nTAC abdominopelbikoan area normal ikusten zen baina deigarria zen aorta eta goiko arteria mesenterikoak osotutako angeluak duodenoa estutzen zuela, pintza aortomesenterikoaren sindromearekin bateragarria. Emakumeak pisu normala zuen baina haurdunaldiaren ostean 26 kg-ko pisu-galera eduki zuen.\n\nKontsultan jarraitzen zuen min arinarekin epigastrioan, batez ere oparo jan ostean. Sabel erresonantziak pintza aortomesenterikoa baieztatu zuen eta gastroskopian urdail eta duodeno-mukosa normala ikusi zen. 5 hilabete beranduago, berriz ingresatu zen epigastrio minarekin eta 200U/l-ko lipasarekin, eta “erreakzio pankreatiko” bezala interpretatu zen, eta oso azkar hobetu zen. Momentuz, erabaki da ebakuntzarik ez egitea."
}