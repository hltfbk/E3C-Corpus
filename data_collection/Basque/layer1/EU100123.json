{
  "authors": [
    {
      "author": "Ozamiz"
    },
    {
      "author": "Ortiz"
    },
    {
      "author": "Guillen"
    }
  ],
  "doi": "",
  "publication_date": "2019-01-01",
  "id": "EU100123",
  "url": "https://ikasmaterialak.ehu.eus/medikuntza/psikologia-medikoa-ariketa-praktikoak",
  "source": "PMAP",
  "source_url": "https://ikasmaterialak.ehu.eus",
  "licence": "CC-BY-NC",
  "language": "eu",
  "type": "journal",
  "description": "",
  "text": "Aitor 38 urteko gizon bat da, eta jatetxe baten jabea da.\nMedikuarengana doa urteroko jarraipena egiteko.\nAitorrek dioenez, ez dauka inolako osasun-arazorik.\nAnalisiak normaltasunean daude.\nEsaten duen gauza bakarra da azkenengo hilabeteetan pisu galera izan duela eta normalean baino nekatuago sentitu dela.\n\nAitorrek ez du inolako medikamendurik hartzen, eta bere familia-historian gertakaririk esanguratsuena da bere aita birikitako minbiziaz hil zela.\n\nEz du erretzen ez drogarik hartzen.\nBakarrik garagardoren bat noizbehinka, asteburuetan.\nEz du babesik gabeko harreman sexualik izaten.\nDuela bi hilabete 7 urtean zehar izan duen emazteak utzi zuen, eta ordutik \"bakarrik lo egiten\" duela esaten du.\n\nMedikuak sakonago aztertzen du, eta Aitorrek esaten dio ia egunero tristura sentsazioa izaten duela.\nEmaztearengandik banandu zenetik, nekatuta sentitzen da momentu oro, eta normalean baino lehenago esnatzen da.\nGainera, ez dauka apetiturik, eta pisu asko galdu du azkenengo hilabeteetan.\n\nEsaten duenez, etengabe dauka erruduntasun sentimendua bere bikote-harremanaren porrotagatik.\nOndo sentiarazten duen gauza bakarra lana da, baina azkenaldian ez dabil oso ondo lanean.\nJatetxea ez dabil oso ondo aspalditik; badirudi Aitorrek ezin duela arreta mantendu lanean.\nAitorrek dioenez ez dauka inolako suizidio-pentsamendurik; baina gogoratzen du aita duela bi urte hil zitzaionean deprimitu egin zela, eta bizitza amaitzen zela pentsatu zuela.\n\nEsaten duenez, ez dauka handikeria-pentsamendurik duen garairik, non lo-beharra gutxiagotzea edo jokabide arriskutsuak gerta baitaitezke.\n\nPsikiatra batekin egon nahi duen galdetzen diote, eta honako hau erantzuten du: \"Ez naiz inola ere psikiatrarengana joango.\nPsikiatrek medikazioa bakarrik ematen dizute\".\nPsikoterapiarik ez duela nahi ere esaten du.\n\nAitorrek hurrengo kontsulta galtzen du, baina handik bi hilabetera berriro agertzen da.\n\nBigarren kontsulta\n\nGaldutako hitzorduagatik barkamena eskatzen du, eta begi-kontaktua saihesten du honako hau esanez: \"Egia esan, ez nuen apropos egin… Duela hilabete dibortzioaren paperak eman zizkidaten… eta gau hartan edaten hasi nintzen.\nEzin nuen burutik kendu; min ematen dit dena amaitu izanak.\nHorregatik, inpultsiboki vicodim analgesikoak ere kontsumitu nituen.\nEz nuen espero gehiago esnatuko nintzenik, baina esnatu nintzen.\nSuposatzen dut hau beste porrot bat dela\".\nMespretxuz barre egiten du: \"alkohol eta pilula guztiak bota egin ditut jadanik zaborretara… Lana egun batzuetan zehar uzten saiatu nintzen, baina orain lana da daukadan guztia\".\n\nAitorrek argitzen du pozik sentitzen dela ez duelako bere buruaz beste egitea lortu.\nOnartzen du noizbehinka buruaz beste egiteko pentsamenduak dituela, baina esaten du oso pasiboak direla, ez daukala inolako planik, ezta besteei min egiteko planik ere.\nEsaten duenez, ez dauka pilularik, ez alkoholik, ez pistolarik etxean.\n\nMedikuak Aitorrekin hitz egiten du; krisi batean sartzen ari daitekeela esaten dio, eta segurtasun-neurriak hartu beharko lituzkeela.\nAdibidez, alkoholik ez lukeela hartu beharko.\n\nMedikuak Aitorrekin hitz egiten du jakiteko ea zein pertsonak, lekuk edo jarduerak manten dezaketen pentsamendu edo emozio negatiboetatik urrun.\nEa krisi honi buruz hitz egiteko lagun edo familiarik duen, pentsamendu suizidak etortzen bazaizkio adi egon daitezen.\nAitorrek dioenez ez dauka lagun gehiegirik; emaztearekin pasatzen zuen denbora guztia, eta orain, emaztea ez dagoenez, bakarrik egoten da denbora luzean zehar. Urgentzietako telefonoa ere ematen dio, eta bere etxetik hurbilen dauden urgentzietako erreferentziak ematen dizkio.\nAitorrek informazio hau guztia hozkailuan jarriko duela esaten du.\nEsaten duenez, paseatzeak lagundu egiten du.\nTxarto egon zen azkenengo aldian arrebari deitu omen zion, eta berriro deitzeko prest dagoela esaten du.\nHala ere, orain larrialdietara deitzeko ere prest egongo litzatekeela esaten du.\n\nMedikuak psikiatrarengana joateko gomendatzen dio berriro ere, eta Aitorrek ezetz esaten du.\nHala ere, antidepresiboak hartzeko prest dago, eta horien aldeko eta kontrako efektuei buruz hitz egiten dute.\nAstebeteko epean geratzen dira berriro ere."
}