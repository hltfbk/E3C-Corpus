{
  "authors": {
    "author": "Herrero Legaria, Amaia"
  },
  "doi": "",
  "publication_date": "2019-04-15",
  "id": "EU100252",
  "url": "https://addi.ehu.es/handle/10810/32478",
  "source": "University of the Basque Country",
  "source_url": "https://addi.ehu.es/",
  "licence": "CC-BY-NC",
  "language": "eu",
  "type": "other",
  "description": "Abstracts of Dissertations of Medicine",
  "text": "Garuneko Istripu Baskularra (GIB) odol-irrigazioaren alterazioak eragindako\r\ngaixotasun kronikoa da eta ezgaitasun neurologikoa eragiten du. Bat-batean agertzen\r\nden gaixotasuna denez, gaixotasuna izan duen pertsona eta familia ez daude prestatuta\r\negoera berriari aurre egiteko. GIBk eragiten duen bizi-aldaketak gaixotasuna izan duen\r\npertsonaren eta bere familiaren bizi-kalitatean eragiten du eta egoera horretara\r\negokitzeko, erizainaren rola garrantzizkoa izango da.\r\nHelburu orokorra: GIB izan duen pertsonaren familian egoerak sortzen duen eragina\r\nazaltzea eta eskaini beharreko erizaintza-zainketak proposatzea, familiaren bizikalitatea\r\nahalik eta gutxien murrizteko.\r\nMetodologia: lan hau errebisio sistematikoa da. PIO (Patient, Intervention, Outcomes)\r\negitura zehaztu ondoren, deskriptoreak aukeratu dira bilaketa bibliografikoa egiteko, eta\r\nbilaketa datu-base ezberdinetan, web-orrietan eta UPV/EHUko fakultatean egin da.\r\nGuztira 25 erreferentzia bibliografiko erabili dira.\r\nEmaitzak: gaixotasunaren fase akutuaren ondoren, GIB izan duen pertsona etxera\r\nbueltatzen da bere burua zaintzeko muga eta zailtasun askorekin, eta egoera horretan,\r\nfamiliak zainketaren ardura hartzen du askotan. GIB izan duen pertsona zaintzea oso\r\nkonplexua da (gaixotasunaren ondorioengatik) eta familiak bizitzen duen gainkarga\r\npazientearen menpekotasun mailaren araberakoa izaten da. Era horretan, familiak\r\nestrategiak garatuko ditu egoerari aurre egiteko eta egoera berrira egokitzeko.\r\nEbidentzian aurkitutako datuetatik abiatuta, familiaren balorazioa egin ostean, ager\r\ndaitezkeen erizaintza-diagnostikoen, helburuen eta erizaintza-jardueren proposamena\r\negin da.\r\nEztabaida: familiak zainketaren ardura maitasunagatik eta lotura moralagatik hartzen\r\ndu, baina zenbaitetan, betebehar bezala ere bizitzen du. Familiak bizitzen duen\r\ngainkargaren ondorioz, familiaren bizi-kalitatea prozesuaren hasieran murriztu daiteke\r\neta denborarekin hobetu, ala epe luzera baxua izaten jarrai dezake, kasuaren arabera.\r\nOndorioak: GIBk eragiten duen egoera berriaren aurrean, faktore desberdinek\r\n(gainkarga, prestakuntza eza, besteak beste) eragiten dute GIB izan duen pertsonaren\r\nfamiliaren bizi-kalitatean. Erizaintza-zainketekin faktore horietan eragin daiteke eta\r\nfamiliaren bizi-kalitatea ahalik eta gutxien murriztea lor daiteke."
}