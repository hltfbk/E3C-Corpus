{
  "authors": [
    {
      "author": "Egileak: Aitziber Mendiguren Ordorika"
    },
    {
      "author": " Joseba Pineda Ortiz"
    },
    {
      "author": " Erik Aostri Parga"
    }
  ],
  "doi": "",
  "publication_date": "2016-04-22",
  "id": "EU100441",
  "url": "http://www.oeegunea.eus/biltzarrak/komunikazioak/2016-04-22/26-osasun-biltzarra/610",
  "source": "Osasungoa Euskalduntzeko Erakundea",
  "source_url": "http://www.oeegunea.eus",
  "licence": "CC-BY-NC",
  "language": "eu",
  "type": "other",
  "description": "Annual conference of medicine",
  "text": "5.3 Kannbidiolaren eraginaren azterketa errafe dortsaleko neurona serotonergikoen jarduera elektrikoan teknika elektrofisiologikoen bidez\n\t\nEgileak: Aitziber Mendiguren Ordorika, Joseba Pineda Ortiz, Erik Aostri Parga\n\t\n0\n\t\n\t\n\t\nSarrera\n\t\n\tKannabinoideak Cannabis sativa landeretik erauzitako konposatuak dira. Kannabinoiderik nagusienak, Δ9-THCak, eragin psikoaktiboak ditu. Azken urteotan kannabinoide ez-psikoaktiboek ikerlarien arreta piztu dute. Horietatik, ebidentzia zientifiko gehien bildu dituena kannabidiola da. Esaterako, frogatu da kannabidiola erabilgarria izan daitekeela kannabinoideek, opiazeoek zein nikotinak eragindako menpekotasuna tratatzeko. Portaerazko ikerketek iradoki dute kannabidiolaren eragin farmakologiko asko 5-HT1A hartzailearen aktibazioaren bidez gertatzen direla baina mekanismo zehatza ez da ezagutzen. 5-HT1A hartzaileetan aberatsa den nerbio-sistema zentraleko gune garrantzitsu bat errafe dortsala (ED) da. Nukleo honetako 5-HT1A hartzaileak portaera indartzaileetan parte hartzen duela jakinda, interes handia du kannabidiolaren eta gune honetako 5-HT1A hartzailearen arteko elkarrekintza ikertzeak.\n\t\n\t\n\t\nHelburuak\n\t\n\tKannabidiolak EDko neurona serotonergikoen (5-HT) deskarga-maiztasunean duen eragina aztertzea eta eragin horren mekanismoa deskribatzea.\n\t\n\t\n\t\n\t\nMetodoak\n\t\n\tZelulaz kanpoko jarduera elektrikoa neurtu genuen errafe dortsala biltzen zuten arratoien ehun xerratan teknika elektrofisiologikoen bidez. Neurona serotonergiko (5-HT) bakar baten jarduera elektrikoa erregistratu zen EDan jarritako elektrodo batekin eta kannabidiola (30 µM) perfunditu zen. Gainera, kannabidiolak 5-HT1A hartzaileen agonisten eragina erregulatzen duen aztertzeko helburuz, kannabidiola 5-HT1A hartzaileen agonistekin batera administratu zen: serotonina (5-HT), 8-OH-DPAT eta ipsapirona.\n\t\n\t\n\t\nEmaitzak\n\t\n\tZelulaz kanpoko jarduera elektrikoa neurtu genuen errafe dortsala biltzen zuten arratoien ehun xerratan teknika elektrofisiologikoen bidez. Neurona serotonergiko (5-HT) bakar baten jarduera elektrikoa erregistratu zen EDan jarritako elektrodo batekin eta kannabidiola (30 µM) perfunditu zen. Gainera, kannabidiolak 5-HT1A hartzaileen agonisten eragina erregulatzen duen aztertzeko helburuz, kannabidiola 5-HT1A hartzaileen agonistekin batera administratu zen: serotonina (5-HT), 8-OH-DPAT eta ipsapirona.\n\t\n\t\n\t\n\t\n\t\nOndorioak\n\t\n\tKannabidiolak ez du efektu zuzenik 5-HT neuronen deskarga-maiztasunean baina 5-HT1A hartzaileen agonisten efektu inhibitzailea blokeatzen du. Ondorioz, ez dirudi kannabidiola 5-HT1A hartzaileari zuzenean lotzen zaionik eta, beraz, 5-HT1A hartzailearen aktibazioa alosterikoki erregulatzen du era espezifiko batean. Emaitza hauek garrantzitsuak izan daitezke kannabidiolaren itu-farmakologikoak identifikatzeko eta terapeutikan hainbat gaixotasunetan, droga-menpekotasunean kasu, duen erabilgarritasuna finkatzeko."
}