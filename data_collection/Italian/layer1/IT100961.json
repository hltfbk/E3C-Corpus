{
  "authors": [
    {
      "author": "V. Maestripieri"
    },
    {
      "author": "T. Sansone"
    },
    {
      "author": "L. Teghini"
    },
    {
      "author": "A. Alessandrì"
    },
    {
      "author": "C. Bazzini"
    },
    {
      "author": "G. Panigada"
    }
  ],
  "doi": "",
  "publication_date": "2020-MM-DD",
  "id": "IT100961",
  "url": "https://www.italjmed.org/index.php/ijm/article/view/itjm.2020.s2",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Una donna di 69 anni si è recata all’Ospedale di Pescia (USL Toscana Centro) per disfonia, ptosi palpebrale e disfagia ingravescente da circa 10 giorni. In anamnesi ipertensione in tp con ACE inibitore, esofagite ed ernia iatale. La TC cranio era negativa per lesioni della base cranica e del tronco. Emocromo e funzione renale nei limiti, negativi gli indici di flogosi. All’arrivo in reparto la paziente si presentava vigile con disfonia, disartria e disfagia in assenza di deficit di forza o sensibilità degli arti. Nel sospetto di sindrome di Miller Fisher è stata eseguita una rachicentesi che ha mostrato liquor nei limiti della norma per cui è stato posto il sospetto di Miastenia Gravis a esordio bulbare. Per la comparsa di ortopnea con caduta linguale in clinostatismo, la paziente è stata trasferita presso la terapia sub intensiva dove ha eseguito plasma aferesi ottenendo un rapido miglioramento. La paziente ha eseguito 5 cicli di plasma aferesi e successivamente ha iniziato terapia con piridostigmina. Gli anticorpi anti recettore Ach sono risultati positivi. La miastenia gravis è una patologia autoimmune della placca neuromuscolare che coinvolge in maniera variabile in muscoli oculari, respiratori o bulbari. L’interessamento dei muscoli bulbari e respiratori è quello che peggiora la prognosi. Nei casi più gravi il trattamento con plasma aferesi fornisce un rapido miglioramento della sintomatologia ma non è utile a lungo termine per cui deve essere utilizzato solo come terapia di salvataggio in attesa che la terapia con piridostigmina dia i risultati a lungo termine."
}