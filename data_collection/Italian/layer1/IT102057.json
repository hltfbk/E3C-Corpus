{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2008-MM-DD",
  "id": "IT102057",
  "url": "http://www.mattiolifp.it/Casi_ita/Caso_13.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Femmina - aa 37\n\nAnamnesi patologica remota\nNulla di rilevante da segnalare\n\nAnamnesi patologica prossima\nDa alcuni anni la P. accusa episodicamente dispepsia, pirosi e\nepigastralgia. Da circa due anni tali disturbi sono andati intensificandosi, comparendo anche dolore retrosternale, nausea, vomito biliare e alimentare, rigurgiti di liquido biliare (riferisce di trovare il guanciale al mattino sporco di bile), digestione lenta, ipo-anoressia, cefalea, astenia. Alcuni esami diagnostici (Rx ed endoscopia esofago-gastro-duodenale) non avevano rilevato alterazioni degne di considerazione e varie terapie (antisecretivi gastrici e procinetici) non avevano sortito validi risultati. Negli ultimi dieci mesi riferisce un calo ponderale di circa Kg. 20.\n\nEsame obiettivo\nSoggetto in scadenti condizioni generali di nutrizione e\nsanguificazione. Non sono rilevabili alterazioni evidenti a carico dei vari organi e apparati.\nGli esami ematochimici rilevano anemia ipocromica e iposideremia.\nRisultano negativi l’ecotomografia epato-bilio-pancreatica e lo studio radiologico dell’esofago, stomaco e duodeno.\nL’esofago-gastro-duodeno-scopia dimostra moderata iperemia dell’esofago distale e lievi segni di antrite; irrilevanti i dati bioptici.\nÈ programmato allora lo studio funzionale del primo tratto dell’apparato digerente.\n- La pH-metria esofago-gastrica / 24 ore evidenzia importanti reflussi duodeno-gastrici e gastro- esofagei di tipo misto.\n- Lo studio dei tempi di svuotamento gastrico eseguito con tecnica ultrasonografica rileva notevole rallentamento dello svuotamento gastrico, che risulta ancora incompleto oltre la sesta ora.\n- L’elettromanometria esofago-gastro-duodenale dimostra grave iperdiscinesia del duodeno, attività antrale ridotta e, ancorché valida, insufficiente tuttavia rispetto all’ostacolo funzionale esofageo (vedi registrazione filmata - 2).\n\nDiagnosi\nSulla base dell’anamnesi e soprattutto degli esami funzionali, viene posta diagnosi di gastropatia ed esofagopatia da reflusso alcalino per iperdiscinesia del duodeno (MRDGE).\n\nTerapia\nIn considerazione della natura squisitamente funzionale dell’affezione, senza cioè alterazioni organiche soprattutto a livello gastrico, si ravvisa precisa indicazione all' intervento di Miotomia Duodenale Extramucosa (MDE) – Fundusplicatio secondo Nissen.\nL’operazione è eseguita con le procedure descritte nella Lecture N. 15 di questo Sito Web e rappresentate nel filmato ad essa allegato.\n\nDecorso post-operatorio regolare: la P. è dimessa con un programma di controlli ambulatoriali.\n\nOutcome\nGià nei primi tempi dopo la dimissione si rende evidente un deciso miglioramento della situazione: scomparsa della pirosi, del dolore epigastrico e progressiva diminuzione fino ad annullamento degli altri sintomi. A due mesi dall’intervento la P. è in grado di alimentarsi regolarmente e presenta incremento ponderale di circa quattro chilogrammi.\n\nDieci mesi dopo l’operazione sono eseguite verifiche funzionali:\n- pH-metria esofago-gastrica combinata 24 ore, che dimostra netta diminuzione del reflusso duodeno-gastrico e assenza di reflusso gastro-esofageo;\n- tempi di svuotamento gastrico nei limiti della norma;\n- elettromanometria esofago-gastro-duodenale, che evidenzia vistosa riduzione dei valori pressori delle onde duodenali, anche dopo stimolazione prostigminica, e ricupero della prevalenza motoria antrale su quella duodenale con ripristino del coordinamento motorio.\n\nVentiquattro mesi dopo, la P. ritorna al suo peso normale con assenza di sintomi.\nSono ripetuti gli esami funzionali che confermano, addirittura con qualche ulteriore miglioramento, i dati ottenuti dai precedenti controlli eseguiti a dieci mesi dall’intervento."
}