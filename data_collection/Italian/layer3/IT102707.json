{
  "authors": [
    {
      "author": "R. Nassi"
    },
    {
      "author": "V. Belardini"
    },
    {
      "author": "C. Vezzosi"
    },
    {
      "author": "G. Peruzzi"
    },
    {
      "author": "D. Vinattieri"
    },
    {
      "author": "R. Mastriforti"
    }
  ],
  "doi": "",
  "publication_date": "2017-MM-DD",
  "id": "IT102707",
  "url": "https://italjmed.org/index.php/ijm/article/view/itjm.2017.s1/960",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di 78 anni, iperteso, nel 2005 rilievo di massa surrenalica dx con diagnosi biochimica di feocromocitoma, confermata all’istologia dopo surrenectomia destra. Negativo l’esame genetico per proto-oncogene RET e altre forme familiari. Dopo l’intervento apparente remissione della malattia. Alcuni anni dopo emicolectomia sinistra per tumore del colon, in corso di follow-up rilievo di lesioni epatiche secondarie sottoposte a biopsia con inattesa diagnosi di feocromocitoma. La scintigrafia con metaiodobenzilguanidina non mostrava captazione in regione epatica, presente invece alla PET con 18FDG. A distanza di 4 anni, quadro clinico stazionario. Il feocromocitoma è un tumore raro delle cellule cromaffini del surrene o dei paragangli caratterizzato dalla produzione di catecolamine. Tra i feocromocitomi le forme maligne sono molto rare (10-20%), vengono definite dalla presenza di tessuto cromaffine in sedi inappropriate e sono più spesso associate a masse surrenaliche voluminose o a particolari mutazioni genetiche (SDHB). Le sedi più frequenti di metastasi sono linfonodi, ossa, fegato e polmoni ed i sintomi possono essere legati alla secrezione di catecolamine. La prognosi del feocromocitoma maligno è generalmente infausta, (anche se esistono casi con sopravvivenza oltre 10 anni), anche a causa delle terapie disponibili, scarsamente efficaci e con tossicità importante. La terapia è indicata solo nei casi in evidente progressione o con sintomi specifici, in alternativa può essere adottata una condotta di tipo “wait and see” come nel caso di questo paziente."
}