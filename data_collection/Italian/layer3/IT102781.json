{
  "authors": [
    {
      "author": "D’Ambrosio D"
    },
    {
      "author": "D’Agostino MA"
    },
    {
      "author": "Vatiero V"
    },
    {
      "author": "Petrillo A"
    },
    {
      "author": "Benincasa A"
    },
    {
      "author": "Giovine S"
    },
    {
      "author": "Ievoli F"
    }
  ],
  "doi": "",
  "publication_date": "2019-MM-DD",
  "id": "IT102781",
  "url": "https://www.italjmed.org/index.php/ijm/article/download/itjm.2019.s1/1163/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Un maschio di 35 anni giungeva alla nostra osservazione per ipostenia brachio-crurale sinistra insorta da qualche ora. Egli negava febbre e/o recenti vaccinazioni. Gli esami di laboratorio di ingresso risultavano nella norma. La TC encefalo mostrava multiple lesioni nodulari ipodense in sede corticale. Egli veniva, pertanto, sottoposto a TC total body, che escludeva neoplasie, a prelievo del liquor cefalo-rachidiano, con presenza di bande oligoclonali ed assenza di pleiocitosi, e a successiva RMN encefalo con gadolinio, che evidenziava multipli focolai (più di dieci, il maggiore dei quali misurava 28x31 mm) iperintensi, in taluni casi disomogenei, a carico della sostanza bianca sopratentoriale, localizzati in sede frontale bilaterale, frontoparietale destra, paratrigonale bilaterale, occipitale sinistra e periventricolare bilaterale. L’esame orientava in prima ipotesi per una malattia della sostanza bianca di tipo demielinizzante, quale sclerosi multipla (MS) tumefattiva o Encefalomielite acuta demielinizzante (ADEM). Il paziente è stato trattato con bolo di 1 gr. di Metilprednisolone per 5 giorni seguito da una riduzione scalare della terapia steroidea per via orale, con progressivo miglioramento clinico e totale recupero neurologico nel primo mese. Attualmente è monitorato mediante uno stretto follow-up con indicazione a controllo di RMN encefalo a tre mesi."
}