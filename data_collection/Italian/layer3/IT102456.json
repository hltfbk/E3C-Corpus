{
  "authors": [
    {
      "author": "G. Anastasi"
    },
    {
      "author": "M. Mezzero"
    },
    {
      "author": "F. Gambina"
    },
    {
      "author": "F. Pantaleo"
    },
    {
      "author": "R. Cangelosi"
    },
    {
      "author": "F.C. Raimondo"
    }
  ],
  "doi": "",
  "publication_date": "2014-MM-DD",
  "id": "IT102456",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di 75 anni giunge presso il nostro ambulatorio di Medicina Interna per algia addominale, malessere aspecifico, iporessia e dimagramento (circa 12 Kg negli ultimi tre mesi). In anamnesi ipertensione arteriosa e da un anno ricorrenti episodi di prostatite per cui esegue periodiche visite urologiche, lamentava turbe dell’alvo e talvolta emissione di urine scure. Si propone ricovero. Gli esami di laboratorio eseguiti all’ingresso documentavano sepsi delle vie urinarie da escherichia coli ed un lieve ma non significativo rialzo dei marcatori oncologici. Nel sospetto di una sindrome da malassorbimento venivano programmati esami endoscopici; l’EGDS non mostrava nulla di patologico mentre la colonscopia evidenziava una neoformazione stenosante del sigma il cui esame istologico confermerà la natura maligna della lesione. Al fine di eseguire una prima stadiazione della malattia neoplastica veniva eseguita una TC total body con mdc che evidenziava lesioni ripetitive epatiche e confermava un voluminoso e concentrico ispessimento parietale del sigma; la lesione inoltre non presentava sicuri piani di clivaggio con la cupola vescicale, per cui nel sospetto di fistola vescico-colica, venivano eseguiti in accordo con i colleghi urologi una cistoscopia e una cistografia. Confermato il sospetto diagnostico, il paziente veniva trasferito in ambiente chirurgico per intervento e folluw up oncologico."
}