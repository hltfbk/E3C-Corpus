{
  "authors": [
    {
      "author": "F. Landini"
    },
    {
      "author": "A. Stella"
    },
    {
      "author": "C. Ghidini"
    },
    {
      "author": "G. Castaldo"
    },
    {
      "author": "M. Riva"
    }
  ],
  "doi": "",
  "publication_date": "2013-MM-DD",
  "id": "IT102418",
  "url": "https://italjmed.org/index.php/ijm/article/view/itjm.2013.s2/491",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Una donna di 71 anni veniva ricoverata presso il nostro Reparto per sepsi associata a dolore a livello del rachide dorso-lombare. In anamnesi risultava affetta da Sindrome di Rendu-Osler-Weber sintomatica per epistassi ricorrenti con frequenti tamponamenti nasali (l’ultimo circa 7 giorni prima del ricovero). Alle emocolture seriate veniva isolato Staphylococcus Aureus (MSSA). Lo stesso batterio veniva isolato anche nel tampone nasale della paziente. Nel dubbio di spondilodiscite secondaria veniva eseguita RMN del rachide lombo-sacrale che confermava la presenza di vasto empiema epidurale per cui la terapia antibiotica è stata protratta per circa 8 settimane. I pazienti affetti da S. di Rendu-Osler-Weber presentano un’aumentata incidenza di infezioni sia cerebrali (maggiore incidenza nei portatori di fistole arterovenose) che extra-cerebrali (osteomieliti, artriti settiche, spondilodisciti). Il patogeno identificato nella maggior parte delle infezioni extra-cerebrali è Staphylococcus Aureus: la mucosa nasale può rappresentare una porta d’ingresso tanto più che il tamponamento nasale in corso di epistassi comporta un notevole traumatismo della mucosa nasale e la presenza di tamponi nasali può di per se favorire la proliferazione dei germi. Nei pazienti affetti da tale patologia è stato proposto l’utilizzo di mupirocina locale in profilassi per prevenire le setticemie stafilococciche."
}