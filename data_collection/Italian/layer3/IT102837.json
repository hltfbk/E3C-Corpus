{
  "authors": [
    {
      "author": "G.R. Mozzillo"
    },
    {
      "author": "G. Rossi"
    },
    {
      "author": "T. Raffa"
    },
    {
      "author": "M. Monti"
    },
    {
      "author": "B. Bellini"
    },
    {
      "author": "A. Ostinelli"
    },
    {
      "author": "D. Pellegrino"
    }
  ],
  "doi": "",
  "publication_date": "2019-MM-DD",
  "id": "IT102837",
  "url": "https://www.italjmed.org/index.php/ijm/article/view/itjm.2019.s2/1171",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Si ricovera una donna di 86 anni per febbre, cefalea, vomito ed impossibilità alla stazione eretta. L’obiettività risultava nei limiti, tranne per evidenza di tremori non intenzionali agli arti superiori. Non erano obiettivabili rigor né deficit focali. La paziente era ben orientata, ma mostrava fasi di sopore. Gli esami di laboratorio risultavano nella norma (comprese PCR e procalcitonina) tranne che per iperamilasemia (325 UI/L) e iperlipasemia (1304 U/L). La TAC, la RMN encefalo e l’EEG non mostravano alterazioni specifiche. Alla luce dei dati laboratoristici si era proceduto a terapia medica della pancreatite con Piperacillina/ Tazobactam e Metronidazolo, ma la TAC addome e la Colangio- RMN non mostravano alterazioni specifiche a livello pancreatico. Eseguito screening anticorpale che risultava compatibile con pregresse infezioni da EBV, CMV ed HSV. Il peggioramento della sintomatologia neurologica ha portato ad esecuzione di rachicentesi. Il chimico-fisico su liquor orientava per un quadro di meningoencefalite virale, per cui è stata impostata terapia con acyclovir. Dopo pochi giorni la paziente è deceduta. Post-mortem è pervenuto l’esito delle indagini su liquor che hanno mostrato positività della PCR per DNA di EBV."
}