{
  "authors": [
    {
      "author": "L. Serchisu"
    },
    {
      "author": "G. Giau"
    },
    {
      "author": "P. Mascia"
    },
    {
      "author": "V. Atzeni"
    }
  ],
  "doi": "",
  "publication_date": "2013-MM-DD",
  "id": "IT102429",
  "url": "https://italjmed.org/index.php/ijm/article/view/itjm.2013.s2/491",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Un’insegnante di 47 anni è giunta presso il nostro reparto per insorgenza, da sette giorni, di astenia e anoressia e, da due giorni, di dolore precordiale trafittivo e febbre. L’ECG metteva in evidenza ridotti voltaggi diffusi dei complessi QRS e l’ecocardiogramma confermava la diagnosi di pericardite acuta con versamento pericardico e segni iniziali di tamponamento. Una volta sottoposta a pericardiocentesi con drenaggio di circa 800 ml di liquido e posizionamento di tubo di drenaggio, ha effettuato terapia con corticosteroidi e colchicina, associata a copertura antibiotica, profilassi eparinica e gastroprotezione. In seguito alla rimozione del drenaggio dopo sette giorni, nonostante il quadro di risoluzione ecocardiografico, persisteva astenia. In un successivo controllo ecocardiografico, a sei giorni dalla rimozione del drenaggio, veniva rilevata in sede pericardica un’immagine lineare di circa 3 cm, costituita da spot iperecogeni a coda di cometa, priva di rapporti con le strutture circostanti. Agli esami radiografico e tomografico del torace si osservava un quadro di pneumopericardio associato a modesto versamento pericardico. La paziente ha proseguito la terapia in corso, con miglioramento della sintomatologia e risoluzione del quadro ecocardiografico fino alla dimissione a domicilio. Ai successivi controlli ambulatoriali è stato confermato il decorso favorevole della malattia ed è stata progressivamente ridotta la terapia corticosteroidea fino alla sospensione."
}