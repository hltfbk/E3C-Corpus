{
  "authors": [
    {
      "author": "Ilaria Crespi"
    },
    {
      "author": "Stefano Andreoni"
    },
    {
      "author": "Flavio Bobbio"
    },
    {
      "author": "Antonella Bruno"
    },
    {
      "author": "Roberta Maserati"
    },
    {
      "author": "Giacomo Fortina"
    }
  ],
  "doi": "https://doi.org/10.4081/mm.2007.2611",
  "publication_date": "2007-12-31",
  "id": "IT103034",
  "source": "microbiologia medica",
  "source_url": "https://www.pagepressjournals.org/index.php/mm/",
  "licence": "CC-BY-NC",
  "language": "it",
  "url": "https://www.pagepressjournals.org/index.php/mm/article/view/mm.2007.2611",
  "type": "journal",
  "description": "",
  "text": "F.M. anni 33, professione escavatore, da due mesi lamenta un nodulo sottocutaneo in regione sottocostale sulla linea mammaria sinistra. La cute sovrastante è lievemente arrossata con aspetto a buccia d'arancia; il paziente riferisce che negli ultimi giorni il nodulo si è ingrandito ed è diventato dolente. Riferisce inoltre di essere stato punto in sede di lavoro durante i mesi estivi da un insetto una decina di cm più lateralmente rispetto al nodulo attuale e di aver accusato per alcuni giorni un dolore abbastanza intenso nella sede della puntura, seguito successivamente dalla comparsa del nodulo.\nIl paziente riferisce anche di aver soggiornato due settimane in Messico, ma assicura che il nodulo era già presente alla partenza per il periodo di vacanza.\nAl Dipartimento di Emergenza ed Accettazione (DEA) si esegue ecografia del nodulo e si evidenzia un'immagine anecogena caratterizzata da echi a binario con movimenti spontanei.\nSi decide quindi di asportare il nodulo con una losanga di cute sovrastante. Il nodulo viene inciso ed all'interno viene evidenziata una struttura filiforme che è stata sottoposta ad esame microscopico diretto. L'esame istologico ha successivamente confermato che il nodulo cutaneo era costituito da un granuloma con spiccata componente eosinofila.\nUna settimana dopo l'escissione chirurgica il paziente si è presentato al controllo ambulatoriale completamente asintomatico.\nGli esami ematochimici, in particolare l'eosinofilia periferica, erano assolutamente nella norma."
}