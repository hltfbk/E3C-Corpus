{
  "authors": [
    {
      "author": "V. Nesticò"
    },
    {
      "author": "S. Giancotti"
    },
    {
      "author": "E. Maiorana"
    },
    {
      "author": "M. Mitra"
    },
    {
      "author": "D. Frontera"
    },
    {
      "author": "M. Lucia"
    },
    {
      "author": "R. Cimino"
    }
  ],
  "doi": "",
  "publication_date": "2019-MM-DD",
  "id": "IT102838",
  "url": "https://www.italjmed.org/index.php/ijm/article/view/itjm.2019.s2/1171",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Nel dicembre 2018 è giunta alla nostra osservazione una donna di 72 anni a motivo di porpora e ulcere alle estremità dei quattro arti con necrosi digitale, comparse da alcuni giorni. In anamnesi tabagismo, fenomeno di Raynaud, poliartralgie. All’ingresso in Ospedale riscontro di ipertensione arteriosa, iperglicemia, deterioramento della funzione renale, leucocitosi e piastrinosi. La diagnosi di Vasculite crioglobulinemica è stata posta per la presenza dei seguenti criteri laboratoristici: 1) crioglobulinemia; 2) fattore reumatoide ad alto titolo; 3) ipocomplementemia; 4) componente monoclonale sierica; concomitava proteinuria al di sotto del range nefrosico, negativa è risultata la ricerca di HCV, nella norma l’ecocolorDoppler arterioso gli arti. Abbiamo somministrato terapia con glucocorticoidi, Iloprost, Insulina, antiaggreganti, antipertensivi, e praticato cinque sedute di Plasmaferesi, osservando graduale miglioramento clinico. Il concomitante riscontro di un nodulo alla mammella sinistra, rivelatosi all’esame istologico da agobiopsia un carcinoma duttale invasivo, ci ha indotti a soprassedere dal trattamento con immunosoppressori. Il chirurgo senologo ha consigliato terapia antiestrogenica neoadiuvante, in attesa di rivalutare la paziente prima dell’intervento."
}