{
  "authors": [
    {
      "author": "A. Arzese"
    },
    {
      "author": "A. Beltrame"
    },
    {
      "author": "F. Cristini"
    },
    {
      "author": "G. Rorato"
    },
    {
      "author": "E. Fabbro"
    },
    {
      "author": "C. Negri"
    },
    {
      "author": "M. Crapis"
    },
    {
      "author": "P. Viale"
    }
  ],
  "doi": "https://doi.org/10.4081/mm.2006.3185",
  "publication_date": "2006-09-30",
  "id": "IT103032",
  "source": "microbiologia medica",
  "source_url": "https://www.pagepressjournals.org/index.php/mm/",
  "licence": "CC-BY-NC",
  "language": "it",
  "url": "https://www.pagepressjournals.org/index.php/mm/article/view/3185",
  "type": "journal",
  "description": "",
  "text": "Un soggetto di 45 anni, maschio, italiano, veniva ricoverato per febbre persistente da oltre 1 mese.\nIn anamnesi riferiva viaggio recente in Grecia e Turchia, successivo all'esordio della FUO, assunzione di paracetamolo, azitromicina per alcuni giorni, poi associata a cefotaxime per 8 gg, senza beneficio. L'esame obiettivo rivelava lieve epatomegalia e minime alterazioni dei rumori respiratori; gli esami ematochimici evidenziavano aumento degli indici di flogosi, anemia microcitica, leucocitosi neutrofila ed ipereosinofilia (6.4%). Venivano eseguiti accertamenti radiologici (torace), ecografici (cuore, addome) TAC, colonscopia, approfondimento indagini chimico-cliniche e microbiologiche per ricerca patogeni ad ampio raggio, senza nessuna evidenza specifica. In base ad anamnesi ed ipereosinofilia, venivano eseguiti ricerca di parassiti ematici, ripetutamente negativa, ed esame parassitologico standard su raccolta seriata di feci, con riscontro di numerose uova opercolate (45 x 70 μm). Tale reperto era suggestivo di infestazione da Diphyllobotrium spp, diagnosi occasionale, non compatibile tuttavia con la sintomatologia febbrile riportata, associabile all'anemia ed ipereosinofilia, e correlabile con assunzione di pesce crudo al Lago di Garda avvenuta un mese prima dell'insorgenza della FUO. Veniva pertanto somministrato praziquantel (25 mg/kg ogni 8 h in unica giornata); durante la degenza si assisteva ad una progressiva e spontanea defervescenza della febbre, e nel follow-up la risoluzione dell'infestazione enterica e dei parametri correlati, mentre il quesito di FUO è ancora in corso."
}