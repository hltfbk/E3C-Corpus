{
  "authors": [
    {
      "author": "Gino Ciarrocchi"
    },
    {
      "author": "Luisita Marinelli"
    },
    {
      "author": "Anna Menghini"
    },
    {
      "author": "Maria Angela Neri"
    },
    {
      "author": "Giuseppe Rondello"
    },
    {
      "author": "Massimo Tocchini"
    },
    {
      "author": "Marco Ottaviani"
    }
  ],
  "doi": "https://doi.org/10.4081/mm.2005.2981",
  "publication_date": "2005-06-30",
  "id": "IT103025",
  "source": "microbiologia medica",
  "source_url": "https://www.pagepressjournals.org/index.php/mm/",
  "licence": "CC-BY-NC",
  "language": "it",
  "url": "https://www.pagepressjournals.org/index.php/mm/article/view/2981",
  "type": "journal",
  "description": "",
  "text": "S.M.A, di anni 20, durante un soggiorno estivo in Toscana (Monte Amiata), come campeggiatrice, accusava la comparsa di un arrossamento della pelle, localizzato al fianco sinistro, con un apparente punto di inoculo. Non si rilevava, in corrispondenza della zona di inoculo, la presenza della zecca, ma solo una lesione cutanea da cui si è poi sviluppato, dopo alcuni giorni, un eritema migrante ad andamento centrifugo, che ha raggiunto un diametro di circa 10 cm.\nLa paziente non presentava sintomi di accompagnamento (astenia, febbricola, malessere generale), né segni e sintomi a carico degli organi bersaglio, indicativi di una disseminazione ematogena della Borrelia.\nDopo circa due settimane la giovane, persistendo l’eritema, si è rivolta ad uno specialista dermatologo, il quale ha posto il sospetto di una borreliosi ed ha consigliato alla ragazza l’esecuzione di esami ematochimici di routine, compresi gli indici di flogosi, ed esami sierologici specifici per la ricerca di anticorpi anti-Borrelia burgdorferi.\nA seguito del riscontro della positività sierologica specifica, il dermatologo ha prescritto una terapia antibiotica a base di Amoxicillina 2 g/die, per un periodo di 20 giorni.\nDopo 8-10 giorni di terapia si è avuta la scomparsa completa dell’eritema migrante. Controlli clinici e di laboratorio sono stati effettuati durante il periodo di follow up, proseguito per circa 5 mesi."
}