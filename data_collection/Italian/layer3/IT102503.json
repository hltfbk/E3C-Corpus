{
  "authors": [
    {
      "author": "R. Mastriforti"
    },
    {
      "author": "C. Ladu"
    },
    {
      "author": "S Mercatelli"
    },
    {
      "author": "R. Nassi"
    }
  ],
  "doi": "",
  "publication_date": "2014-MM-DD",
  "id": "IT102503",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di 82 anni affetta da arteriopatia obliterante arti inferiori e portatrice di protesi valvolare aortica biologica, giungeva alla nostra osservazione per febbre e petecchie cutanee diffuse. Le emocolture erano positive per salmonella gruppo C1 mentre la coprocoltura era negativa per salmonella. La negatività dell’ecocardiogramma transtoracico ci ha condotto all’esecuzione dell’esame transesofageo che mostrava valvulopatia degenerativa mitralica con piccola vegetazione anulare mobile con insufficienza lieve-moderata mentre non erano presenti immagini patologiche alla protesi aortica. Veniva trattata con imipenem/cilastatina 500 mg x 3 e ceftriaxone 2 gr ev die con rapido miglioramento. L’endocardite da salmonella è rara (si verifica soprattutto in tossicodipendenti e in portatori di protesi valvolari) ma molto grave poiché può determinare lesioni cardiache distruttive quali perforazioni valvolari, ascessi dell’annulus o del setto. Il trattamento può richiedere terapia antibiotica e/o l’intervento cardiochirurgico che nella nostra paziente era stato escluso. Elementi di particolarità del caso sono rappresentati dall’assenza di diarrea e dal coinvolgimento della valvola nativa mitralica in un soggetto portatore di protesi valvolare aortica."
}