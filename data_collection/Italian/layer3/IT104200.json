{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2005-MM-DD",
  "id": "IT104200",
  "url": "http://www.mattiolifp.it/Casi_ita/Caso_7.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Maschio- aa. 52\n\nAnamnesi patologica remota\nPregressi episodi pleuro-pneumonici di natura non precisata.\nDa circa quindici anni abuso di vino e alcoolici. Da circa tre anni polineuropatia alcoolica e disfagia da stenosi esofagea (accertata).\n\nAnamnesi patologica prossima\nGrave disfagia totale (per liquidi e solidi), sensazione di arresto alto del bolo, rigurgito, scialorrea, intenso deperimento, astenia.\n\nEsame obbiettivo\nSoggetto cachettico, disidratato, cute e mucose visibili pallide,\nmuscoli atonici e atrofici, lingua arrossata e disepitelizzata.\nLieve epatomegalia, moderata dolorabilità epigastrica alla palpazione.\n\nTutti gli esami ematochimici confermano i segni di elevato grado di malnutrizione (anemia, ipoproteinemia, disionia, ecc.).\nGli esami radiologici (Rx standard, TC) dimostrano lunga stenosi organica del terzo medio- inferiore dell'esofago, con discreta ectasia a monte. Incerta l'ipotesi neoplastica della lesione; presenza di clivaggio con le strutture circostanti senza segni di coinvolgimento di queste.\n\nL' esofagoscopia - biopsia conferma la lunga stenosi, con difficile pervietà, dei segmenti esofagei medio - distali, la dilatazione a monte, le gravi alterazioni della mucosa esofagea, senza evidenti manifestazioni a carattere neoplastico.\n\nDiagnosi conclusiva: stenosi cicatriziale lunga dell'esofago.\n\nIl Paziente è sottoposto ad intenso trattamento nutrizionale parenterale ( PTN - catetere venoso centrale via succlavia ).\nOttenuto, dopo circa 60 giorni di trattamento, il ripristino di parametri vitali validi, si decide per il trattamento chirurgico: esofagectomia totale. Tale decisione è presa in previsione di\n\ninaffidabilità funzionale e tissutale dei segmenti esofagei prossimali, anch'essi coinvolti dal processo sclero-flogistico.\n\n\nIntervento chirurgico\n\nFase video-toracoscopica\nPaziente in decubito laterale sinistro. Introduzione in emitorace destro di 3 trocars da 10 e 2 trocars da 12: ascellare anteriore al V e III spazio intercostale; ascellare posteriore VIII e IV spazio intercostale; ascellare media VI spazio intercostale.\nVaste e diffuse aderenze pleuriche, molte delle quali vascolarizzate, rendono notevolmente difficili il distacco del polmone dalla pleura parietale e l'accesso al mediastino.\nIdentificazione dell'esofago per transilluminazione tramite esofagoscopio.\nApertura della pleura mediastinica; interruzione della vena azygos con GIA 30 . Distacco dell'esofago dalla sua loggia. Interruzione dei peduncoli vascolari tra clips. Isolamento dell'esofago per tutto il suo tratto toracico, portato in alto oltre la cupola pleurica; interruzione dell'esofago con GIA a livello della giunzione toraco-cervicale: l' aumentato calibro del viscere comporta l'uso di 3 caricatori.\nControllo dell'emostasi. Inondazione del cavo pleurico con fisiologica e riespansione del polmone: non evidenti fughe d'aria. Drenaggio tubulare immerso (Bulau). Sutura degli accessi.\n\nFase laparotomica\nSi pone il Paziente in decubito supino. Laparotomia mediana xifo-sottoombelicale.\nSi attrae l'esofago in addome. Sutura dello hiatus esofageo.\nPreparazione dell'impianto gastrico: mobilizzazione del duodeno con manovra di Kocher, interruzione del legamento gastro-colico con preservazione dell'arcata gastro-epiploica, interruzione dei vasi brevi e dell'arteria gastrica sinistra.\nPilorectomia anteriore sec. Holle. Preparazione del tubulo gastrico. Asportazione dell'esofago e del cono gastrico cardiale. Amputazione dell' apofisi ensiforme.\n\nFase cervicotomica\nCervicotomia trasversale alla base del collo. Ricupero del moncone esofageo prossimale.\nTunnellizzazione retrosternale e posizionamento del tubulo gastrico. Resezione dell'esofago cervicale; anastomosi esofago - tubulo gastrico termino-laterale posteriore manuale.\n\n( Iconografia\tdell' esofago-gastro-plastica con impianto mediastinico anteriore retrosternale: vedi Tavole Sinottiche - esofago neoplastico).\nDrenaggio tubulare in aspirazione. Sutura della ferita cervicotomica. Conclusione della fase laparotomica\nPrevio controllo dell' emostasi e toilette del cavo peritoneale, sutura della parete addominale senza drenaggio.\n\nL'esame macroscopico dell'esofago asportato conferma i dati\ndella semeiologia strumentale e cioè lunga stenosi, notevole ispessimento della parete e gravi alterazioni flogistiche ed ulcerative.\nTali reperti sono confermati dall'esame isto-patologico con esclusione di\naspetti neoplastici.\n\nIl decorso postoperatorio è del tutto regolare e il Paziente è dimesso in ventesima giornata dall'intervento.\nSeguito ambulatoriamente e aiutato a mantenersi esente dall'uso di alcoolici e a ricuperare una normale attività, anche lavorativa, il paziente è rimasto nell'osservazione periodica da parte nostra per circa dieci anni."
}