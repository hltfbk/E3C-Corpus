{
  "authors": [
    {
      "author": "G. Altobelli"
    }
  ],
  "doi": "",
  "publication_date": "2014-MM-DD",
  "id": "IT102455",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Il paziente, maschio di 65 anni, senza patologie di rilievo all’anamnesi, veniva ricoverato a Gennaio 2014 nel Reparto di Medicina Interna per astenia e dispnea da sforzo insorti da alcuni giorni, seguita da melena con severa anemia (Hb 5,4) ed un episodio lipotimico. L’esofagoduodenoscopia mostrava nella regione distale del corpo/angulus una voluminosa formazione di origine sottomucosa, ulcerata nella porzione centrale, che occupava l’intero antro, senza segni di sanguinamento attivo al momento. All’esame istologico mucosa gastrica nella norma. La TC addome con mdc rilevava, a livello del corpo-antro gastrico, una formazione ovalare ipodensa di 104x64 mm senza estensione extraparietale nè linfoadenopatie pergastriche o retroperitoneali, suggerendo un’eteroplasia di tipo adiposo. L’ecoendoscopia evidenziò una voluminosa lesione a partenza dalla muscolaris mucosae/sottomucosa, ad ecostruttura disomogeneamente ipoecogena con alcune aree anecogene all’interno, senza evidenti segni di infiltrazione parietale. La biopsia mostrò frustoli di tessuto fibroadiposo. Durante il ricovero il pz venne sottoposto a trasfusione di 5 sacche di emazie ed alimentato con nutrizione parenterale periferica per la presenza di nausea e conati di vomito ripetuti, oltre alla gastroprotezione ev. Venne quindi trasferito, appena possibile, presso il Reparto di Chirurgia, dove fu operato con resezione totale dello stomaco. Regolare il decorso postoperatorio Confermato all’esame istologico del pezzo operatorio la natura lipomatosa della neoformazione gastrica."
}