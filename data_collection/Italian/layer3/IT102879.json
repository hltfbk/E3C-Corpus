{
  "authors": [
    {
      "author": "G. Poggi"
    },
    {
      "author": "B. Montagna"
    }
  ],
  "doi": "",
  "publication_date": "2020-MM-DD",
  "id": "IT102879",
  "url": "https://www.italjmed.org/index.php/ijm/article/view/itjm.2020.s2",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Un uomo di 80 anni giunge alla nostra attenzione per epatosplenomegalia: si presenta vigile, orientato, apiretico, eupnoico, ma astenico, anoressico con diffusa dolenzia addominale. L’esame clinico rivela una massiva epato-splenomegalia. La TC con mdc conferma epatosplenomegalia senza lesioni focali e multiple adenopatie retroperitonali. Gli esami documentano una severa ipoglicemia (34 mg/dl) in assenza di sintomi neuroglicopenici, piastrinopenia (47000), LDH e transaminasi elevati. Gli esami endocrinologici escludono un’alterazione della funzione surrenalica e tiroidea; insulina e C-peptide risultano ridotti escludendo un iperinsulinismo endogeno; un’EGA riporta valori particolarmente elevati di acido lattico (13,7 mmol/l). L’agobiopsia epatica e osteomidollare consentono di diagnosticare una massiva infiltrazione da linfoma diffuso a grandi cellule B ad elevata attività proliferativa (Ki-67=90%). La somministrazione di glucosio 10% ev non corregge l’ipoglicemia peggiorando la lattacidemia. Il paziente inizia trattamento con prednisone e rituximab settimanale ma il quadro clinico peggiora e il paziente decede."
}