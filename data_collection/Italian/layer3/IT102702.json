{
  "authors": [
    {
      "author": "A. Marchetti"
    },
    {
      "author": "L. Falsetti"
    },
    {
      "author": "M.N. Piersantelli"
    },
    {
      "author": "V. Zaccone"
    },
    {
      "author": "L. Nobili"
    },
    {
      "author": "T. Gentili"
    },
    {
      "author": "C. Nitti"
    },
    {
      "author": "A. Salvi"
    }
  ],
  "doi": "",
  "publication_date": "2017-MM-DD",
  "id": "IT102702",
  "url": "https://italjmed.org/index.php/ijm/article/view/itjm.2017.s1/960",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Un uomo di 52 anni giunge alla nostra osservazione per dolore epigastrico irradiato ai fianchi ed alvo chiuso a feci e gas da alcuni giorni; ipertrofia prostatica all’anamnesi patologica remota. Obiettivamente addome trattabile, non dolorabile, peristalsi vivace; PA 180/100 mmhg. Gli esami ematochimici mostravano leucocitosi neutrofila (WBC 17,95), incremento di troponina I (0,108 ng/ml), D-dimero 1207 (ng/ml), LDH (513 U/l), CPK (1102 U/l), AST (96 U/l) e ALT (120 U/l) ed elevati indici biologici di flogosi (PCR 18,9 mg/dl). La TC addome evidenziava ectasie, dissezione e microaneurismi di tronco celiaco, aa mesenteriche, arcata pancreatico-duodenale ed ileocolica con segni di ischemia intestinale diffusa e lesioni infartuali renali bilaterali per dissezione di vari tratti delle arterie renali. Presente inoltre dissezione dell’arteria carotide interna destra extracranica alla TC vasi epicranici. Negativa risultava la sierologia immunitaria; la ricerca genetica per malattia del collagene confermava la diagnosi di sindrome di Ehlers-Danlos di tipo IV. Il paziente è stato trattato con eparina ev, antiipertensivi ev con buona risposta clinica e laboratoristica. Dimesso e seguito in regime ambulatoriale con discrete condizioni cliniche, decedeva improvvisamente a sette mesi dalla diagnosi."
}