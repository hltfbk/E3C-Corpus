{
  "authors": [
    {
      "author": "I. Caola"
    },
    {
      "author": "C. Sicher"
    },
    {
      "author": "R. Sartori"
    },
    {
      "author": "C. Paternoster"
    },
    {
      "author": "P. Caciagli"
    }
  ],
  "doi": "https://doi.org/10.4081/mm.2006.3127",
  "publication_date": "2006-09-30",
  "id": "IT101131",
  "source": "microbiologia medica",
  "source_url": "https://www.pagepressjournals.org/index.php/mm/",
  "licence": "CC-BY-NC",
  "language": "it",
  "url": "https://www.pagepressjournals.org/index.php/mm/article/view/3127",
  "type": "journal",
  "description": "",
  "text": "Nel maggio 2005 giungeva all'osservazione del dermatologo dell'Ospedale S.Chiara di Trento una giovane donna di 24 anni, di professione estetista, che presentava da circa un mese, una lesione alla coscia destra in placca (diametro 7 x 5 cm), formata da piccoli noduli palpabili alternati a tessuto lasso di colorito violaceo, associata a dolore modesto alla palpazione e deambulazione. Riferiva la comparsa nell'ultima settimana di due lesioni simili, più piccole, alle caviglie.\nEra stata trattata con antibiotici topici (gentamicina e tetraciclina) senza beneficio.\nSulle lesioni della coscia è stato effettuato un prelievo, mediante aspirazione di materiale purulento, per esame microbiologico. Un campione è stato prelevato anche per esame istologico.\nL'esame microscopico con colorazione di Ziehl Neelsen ha evidenziato la presenza di numerosi batteri alcool-acido resistenti. L'amplificazione genica per la ricerca del genoma di M.tuberculosis, eseguita con sistema ProbetecET - BD, è risultata negativa. Le colture per micobatteri effettuate in MGIT e in Loewenstein Jensen, sia su materiale tal quale che dopo fuidificazione e decontaminazione, hanno evidenziato la crescita di numerose colonie di micobatteri, dopo 15 giorni nei terreni mantenuti a temperatura ambiente e dopo 20 giorni in quelli incubati a 37°.\nIl ceppo è stato tipizzato dal Laboratorio di Microbiologia dell'Istituto Villa Marelli-Ospedale Niguarda di Milano come Mycobacterium chelonae.\nIl saggio di sensibilità effettuato con E Test ha rilevato la sensibilità nei confronti di claritromicina, la resistenza ad amikacina e cefoxitina; ciprofloxacina ha mostrato una MIC di 2 μg /mL (intermedio).\nL'istologia evidenziava flogosi acuta suppurativa, rare cellule giganti, ricerca dei micobatteri negativa.\nLa terapia, impostata precocemente in base al risultato dell'esame microscopico, con claritromicina per os 500 mg x 2 die, è stata prolungata per 6 mesi, tempo richiesto per la lenta graduale risoluzione del quadro clinico. Nella sede della pregressa lesione è residuata una piccola area cicatriziale.\nLa collaborazione tra dermatologo, microbiologo ed infettivologo ha portato all'effettuazione della diagnosi in tempi rapidi ed ha permesso l'impostazione di un trattamento terapeutico corretto, condizionando positivamente l'outcome clinico."
}