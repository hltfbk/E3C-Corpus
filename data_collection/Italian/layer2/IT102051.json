{
  "authors": [
    {
      "author": "Grosso"
    },
    {
      "author": "F.; Crivellari"
    },
    {
      "author": "S.; Trincheri"
    },
    {
      "author": "N.F.; Ugo"
    },
    {
      "author": "F.; Candeo"
    },
    {
      "author": "M.G..; Pertino"
    },
    {
      "author": "A.; Zai"
    },
    {
      "author": "S.; Aurelio"
    },
    {
      "author": "A.; Mariani"
    },
    {
      "author": "N.; Mancuso"
    },
    {
      "author": "M."
    }
  ],
  "doi": "",
  "publication_date": "2015-MM-DD",
  "id": "IT102051",
  "url": "https://www.pagepress.org/journals/index.php/wpph/article/view/6705/6145",
  "source": "Working Paper of Public Health",
  "source_url": "https://www.pagepress.org",
  "licence": "CC-BY-NC",
  "language": "it",
  "type": "journal",
  "description": "journal",
  "text": "Il caso clinico riguarda una donna che all’epoca della diagnosi aveva 47 anni e che nel maggio 2011 ha iniziato a manifestare dolore a livello del polso destro, inizialmente trattato come tendinite, a cui è seguita tumefazione nella stessa sede con il riscontro radiografico di un’area osteolitica a livello del radio distale, a destra. Nel mese di novembre del 2011 all’Ospedale Galeazzi di Milano è stato quindi effettuato un intervento di asportazione della malattia in blocco, con resezione del radio distale e ricostruzione tramite innesto da donatore in associazione a tessuto autologo (ala iliaca) e posizionamento della placca. La diagnosi istologica ha rivelato la presenza di tumore a cellule giganti dell’osso. L’anamnesi familiare della paziente ha reso noto che il padre è deceduto di neoplasia testacollo, la madre e due zie sono state affette da carcinoma mammario, lo zio materno ha sviluppato un tumore alla prostata ed il cugino è stato affetto da leucemia. La paziente nel 2009 ha sviluppato un tumore vescicale (pT1G3) trattato con asportazione completa (a livello macroscopico) con resezione transuretrale della vescica (TURV) a cui sono seguite delle instillazioni endovescicali con il bacillo di Calmétte-Guerin (BCG), in follow-up negativo. Un’ulteriore revisione del materiale biologico effettuata dal Dipartimento di Patologia Diagnostica dell’Istituto Nazionale dei Tumori di Milano ha confermato la diagnosi: nei campioni analizzati si è evidenziato tumore a cellule giganti con indice mitotico 21/10 HPF, assenza di necrosi, presenza di focale componente osteocartilaginea. Per quanto riguarda il profilo di reattività immunocitochimica sono stati evidenziati CD68+ e p63+, SMA+, desmina positiva, cheratine AE1/AE3, EMA e proteina S100 negative. Nel marzo del 2012 è stata confermata istologicamente una recidiva locale, valutata anche tramite RNM, non resecabile, ai limiti dell’ulcerazione, in progressione e con riscontro di lesioni parenchimali polmonari in progressione. Nel maggio del 2012 la paziente è stata sottoposta a resezione in videotorascopia di due delle lesioni polmonari, con successiva conferma diagnostica. Nello stesso mese, la paziente ha avviato il trattamento con denosumab (Prolia®). Il farmaco è stato somministrato attraverso iniezioni sottocutanee, alla dose di 120 mg ad iniezione. Le somministrazioni sono state effettuate nel giorno 1, 8 e 16 durante le prime 4 settimane, poi alla settimana 5 (giorno 28) e successivamente ogni 4 settimane. Il trattamento è stato ben tollerato, non si sono infatti verificati episodi di ipocalcemia né infezioni cutanee. Le visite odontostomatologiche sono state effettuate con regolarità e non è mai stato necessario interrompere il trattamento. La paziente sta tuttora proseguendo la terapia, sono state effettuate 44 somministrazioni di denosumab che hanno dato un’ottima risposta locale e notevoli risultati clinico-funzionali con significativo recupero della mobilità dell’arto e con il raggiungimento della stazionarietà della malattia a livello polmonare [figura 3]."
}