{
  "authors": [
    {
      "author": "C. Gozzi"
    },
    {
      "author": "M. Bozzoli"
    },
    {
      "author": "L. Santoro"
    },
    {
      "author": "G. Papi"
    },
    {
      "author": "C. Di Donato"
    }
  ],
  "doi": "",
  "publication_date": "2017-MM-DD",
  "id": "IT100713",
  "url": "https://italjmed.org/index.php/ijm/article/view/itjm.2017.s1/960",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "BA, donna di 59 anni veniva ricoverata per un dolore addominale continuo con alvo chiuso a feci e gas da 24 ore, con una iniziale reazione di difesa peritoneale all'esame obiettivo. La TC addome mostrava un incremento della densità del grasso sia pararenale che lungo la radice del mesentere con ingrandimento dei linfonodi adiacenti all’origine dei vasi mesenterici superiori ed inferiori, senza segni di occlusione intestinale o altri reperti di rilievo. Agli esami bioumorali: modico incremento della PCR e della VES. Nel sospetto di una mesenterite sclerosante veniva impostata terapia steroidea ev a cui si associava tamoxifene Si assisteva ad un progressivo miglioramento della sintomatologia clinica della paziente. La terapia steroidea veniva proseguita a scalare al domicilio per 3 mesi e quella con tamoxifene per 6. La TC addome di controllo rilevava una completa risoluzione del quadro precedentemente descritto. La mesenterite sclerosante rientra nel gruppo delle malattie infiammatorie/ fibrosanti. L'eziopatogenesi non è chiara. Tra le cause scatenanti la letteratura riporta traumi o interventi chirurgici, infezioni, sindromi paraneoplastiche, autoimmunità. I sintomi possono essere vari: dolore addominale ricorrente, perdita di peso, febbricola, costipazione o diarrea. La diagnosi certa si ha con la laparotomia esplorativa e la biopsia del tessuto ma la Tc addome o la RMN sono spesso sufficienti per l’inquadramento diagnostico e il follow up. Tra le terapie proposte quella più utilizzata è rappresentata da corticosteroidi associati a tamoxifene o azatioprina."
}