{
  "authors": [
    {
      "author": "D. De Mattia"
    }
  ],
  "doi": "",
  "publication_date": "2010-MM-DD",
  "id": "IT101193",
  "url": "https://www.mdpi.com/2036-7503/2/11/1/pdf",
  "source": "pediatric reports",
  "source_url": "https://www.mdpi.com",
  "licence": "CC-BY-NC",
  "language": "it",
  "type": "journal",
  "description": "",
  "text": "Giunge alla nostra osservazione una bambina di 5 anni per anemia microcitica (Hb: 7 mg/dL, MCV: 63 fl, TRF: 173 mg/dL), pallore ed astenia, già in trattamento con terapia marziale per os, con storia di inappetenza da circa 1 mese e di un episodio di algie addominali, vomito, acetonuria circa 3 settimane prima della nostra presa in carico. Nulla da segnalare nell’anamnesi fisiologica; mentre in quella familiare si evince che la madre della paziente è portatrice sana di talassemia. All’ingresso in clinica l’esame obiettivo mette in evidenza una scarsa crescita ponderale (2 DS al di sotto del 3° percentile), pallore di cute e mucose, un soffio sistolico 1-2/VI. Le nostre ipotesi diagnostiche sono state le seguenti: anemia da carenza o da alterato metabolismo del ferro, MICI, thalassemia. A questo punto avviamo le indagini di laboratorio di approfondimento diagnostico, che mettono in evidenza una condizione di anemia microcitica ipocromica, ridotti valori di sideremia e transferrinemia, una reticolocitosi e null’altro da segnalare. Nella seconda settimana di degenza assistiamo da una parte alla persistenza della mancata risposta alla terapia marziale per os, che ci ha fatto approfondire le sue possibili cause (inadeguato dosaggio, malassorbimento a livello intestinale, alterazione metabolismo Fe/EME, etc); dall’altra l’improvvisa insorgenza di sintomi neurologici: ipostenia, ipotonia generalizzata con difficoltà a mantenere la posizione eretta e alla deambulazione, riflessi poco elicitabili, aggressività, rifiuto dell’interazione con l’ambiente circostante che indirizzano i colleghi neuropsichiatri infantili a porre il sospetto diagnostico di Sindrome di Guillian-Barrè, mettendola in diagnosi differenziale con altre forme di polineuropatia. Per tale motivo avviamo una rachicentesi, che mette in evidenza una proteinoracchia senza pleiocitosi, ed una elettromiografia da cui risulta una gravissima neuropatia motoria. Contem poraneamente avviamo una rivalutazione ematologica, ed un vetrino di sangue periferico mette in evidenza punteggiatura basofila all’interno degli eritrociti. I dati in nostro possesso pertanto sono: anemia microcitica ipocromica, punteggiatura basofila, ridotta sideremia e transferrinemia, reticolocitosi, negatività per MICI, malattia celiaca e talassemia, mancata risposta alla terapia marziale per os, che insieme alla sintomatologia neurologica, pongono il sospetto di “intossicazione da piombo”. Avviamo in urgenza le indagini di laboratorio che mettono in evidenza una piombemia di 352 μg/dL (v.n.<10), ALA-D di 33 U/mL (v.n.>20), ALA-U di 3.48 mg/mL (v.n.<0.6), ZnPP di 418 μg% (v.n. <25). L’anamnesi non evidenziava possibili fonti di intossicazione per cui si sospetta una ingestione accidentale misconosciuta di un corpo estraneo a base di piombo. La radiografia mette in evidenza un oggetto circolare a livello della regione gastrica in sede antro-pilorica, che viene asportato d’urgenza con intervento chirurgico (l’oggetto è risultato essere totalmente costituito da piombo). Abbiamo intrapreso una terapia chelante con CaNa2EDTA e BAL, visti i valori del BLL >70 μg/dL e l’encefalopatia. Ad oggi la paziente presenta un miglioramento della sintomatologia neurologica, esegue riabilitazione neuromotoria con fisiochinesiterapia, monitoraggio dei livelli ematici del piombo, cicli di terapia chelante, terapia marziale per os nei periodi di sospensione della terapia chelante, dieta con giusto apporto di calcio."
}