{
  "authors": [
    {
      "author": "Ilardi A"
    },
    {
      "author": "Di Monda G"
    },
    {
      "author": "Muscherà R"
    },
    {
      "author": "Rabitti PG"
    }
  ],
  "doi": "",
  "publication_date": "2015-MM-DD",
  "id": "IT100538",
  "url": "https://www.italjmed.org/index.php/ijm/article/download/itjm.2015.s1/549/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di 38 anni, coniugata, pluripara, fumatrice di circa 10 sigarette/die, in Pronto Soccorso per dolore addominale localizzato al fianco sinistro. Da circa 4 settimane riferisce la comparsa di sonnolenza diurna ed astenia. All’ingresso in DEA, la temperatura corporea è febbricolare con positività a sinistra della manovra di Giordano. All’ecografia dell’addome si evidenziano una modesta dilatazione caliceale sinistra ed una formazione ovalare renale destra, a sede polare superiore, “suggestiva per adenoma surrenalico”; gli esami di laboratorio evidenziano un’anemia normocromico-normocitica di grado moderato (Hb=8,3 g/dL) ed un aumento della Proteina C-Reattiva (12,2 mg/L), con sideremia nella norma. Inizia terapia con levofloxacina (500 mg/die e.v.). Nel corso delle 24 ore successive il dolore si attenua fino a scomparire, ripresentandosi in 3ª giornata, ma localizzato ai quadranti destri dell’addome, parzialmente responsivo agli spasmolitici e ai FANS: alla palpazione profonda si obiettiva una dolorabilità elettiva in sede epigastrica con negatività bilaterale della manovra di Giordano. In 4ª giornata il dolore migra al fianco destro con obiettività addominale immodificata. Alla TC dell’addome si apprezza una formazione polipoide localizzata in corrispondenza del fondo gastrico, con calcificazioni nel suo contesto, ed una formazione ovalare al VII segmento epatico “suggestiva per cisti da echinococco”. L’esame endoscopico (EGDS), e la successiva integrazione ecoendoscopica, consentono di porre il sospetto di GIST (GastroIntestinal Stromal Tumour), - sospetto poi confermato all’esame istologico. La paziente veniva pertanto indirizzata al chirurgo per l’intervento di exeresi della lesione."
}