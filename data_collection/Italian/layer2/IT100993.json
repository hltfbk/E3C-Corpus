{
  "authors": [],
  "doi": "",
  "id": "IT100993",
  "publication_date": "2014-03-DD",
  "url": "https://www.itjem.org/2014/03/01/un-dolore-toracico-insidioso/",
  "source": "Italian Journal of Emergency Medicine",
  "source_url": "https://www.itjem.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Ore 1 di sabato notte, giunge in PS un giovane di 39 anni per dolore toracico e dispnea in abuso di eroina. Viene attribuito codice giallo e inviato in sala visita dove si presenta agitato, PA 185/110mmHg, FC 130 bpm R, irritazione nasale con sanguinamento lieve. Al cuore toni validi, ritmici, tachicardici. MV ridotto al polmonare sinistro. Dichiara di aver assunto eroina e cocaina endovena in discreta quantità e riferisce pregresso potus. L'anamnesi patologica remota non evidenza comorbiditàdi rilievo. Gli esami ematochimici mostrano lieve incremento delle transaminasi epatiche, lieve innalzamento di INR (1,45) e riduzione del tempo di protrombina (49%), Hb 12,7 g/dl. All'ECG: ritmo sinusale tachicardico (110 bpm), non anomalie della ripolarizzazione. All'EGA acidosi respiratoria di media entità. L'RX del torace mostra versamento pleurico sinistro senza lesioni parenchimali in atto. Immagine cardiaca apparentemente nei limiti. Per lo scadimento delle condizioni generali con tachipnea e riduzione dei valori pressori (PAS 180 ->130 mmHg), si richiede consulenza del rianimatore e il paziente viene accompagnato ad eseguire TC torace che documenta piccolo arricchimento contrastografico nel mediastino posteriore nei pressi dell'aorta discendente. Il reperto appare dubbio per artefatti da movimento, ma non è possibile escludere eventuale rottura dell'aorta toracica.\n\nL'esofago risulta repleto da materiale. Si conferma versamento pleurico a sx e si segnala falda di PNX in sede basale anteriore sinistra. Per il peggioramento ulteriore delle condizioni cliniche del paziente, si effettua toracentesi evacuativa con fuoriuscita di 1000 ml di sangue. Per il sopraggiungere di shock volemico/emorragico (PA 70/40 mmHg), il paziente viene trattato con somministrazione generosa di liquidi e trasfusione di 2 sacche di GRC. Dal drenaggio toracico ulteriore fuoriuscita di 500 ml di sangue. Nonostante trattamento, le condizioni cliniche rimangono critiche con ipotensione marcata (PA80/40 mmHg) e grave acidosi respiratoria, tale da richiedere intubazione.\n\nA questo punto si contattano il chirurgo toracico, il cardiochirurgo e l'angiografista reperibili. Collegialmente si decide si eseguire un'altra angio TC con mdc. In sala angiografica, il paziente presenta un episodio importante di emottisi.\n\nL'esame TC mostra spandimento del mezzo di contrasto che disegna il lume esofageo e millimetriche bolle d'aria in sede paraortica nelle immediate vicinanze della parete esofagea. Aorta regolare. Quadro polmonare invariato con apprezzabile PNX anteriore e mediale sinistro. Reperti compatibili con lacerazione parietale dell'esofago. In accordo con il chirurgo toracico, alle ore 05: 15 il paziente viene trasferito nella sala operatoria della chirurgia toracica per essere sottoposto ad intervento chirurgico. Il chirurgo toracico confermerà rottura lineare di circa 9 cm dell'esofago.\n\nL'intervento di ricostruzione e il post operatorio si sono svolti regolarmente e senza complicanze."
}