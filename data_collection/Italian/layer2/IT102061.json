{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2010-MM-DD",
  "id": "IT102061",
  "url": "http://www.mattiolifp.it/Casi_ita/Caso_17.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Donna - 21\n\nAnamnesi familiare: negativa\n\nAnamnesi patologica remota: nulla di rilevante da segnalare\n\nAnamnesi Patologica prossima\nLa paziente riferisce che da qualche anno è comparsa una tumefazione in corrispondenza della base del collo. Questa gradatamente col tempo è andata aumentando di volume, diventando molto prominente, senza disturbare peraltro la respirazione, la deglutizione e tanto meno la fonazione. Ovviamente la tumefazione, diventando sempre più prominente, andava creando progressivamente problemi di natura estetica, tanto più essendo la paziente di età molto giovane.\nI medici della regione di residenza della Paziente, posta diagnosi di struma voluminoso della tiroide, la inviano a noi in Clinica Chirurgica per intervento di strumectomia.\n\nEsame obiettivo\nBene a ragione la Paziente lamenta il grave danno estetico che lo “struma” le crea. Come si può vedere infatti dalla figura n. 1, si tratta di una vistosa tumefazione in regione sopragiugulare e comunque sottoioidea, di consistenza duroelastica alla palpazione, non spostabile, nè manualmente nè con gli atti deglutitori. Non si rilevano altre manifestazioni patologiche obiettivabili.\n\nEsami diagnostici\nTra gli esami eseguiti val la pena soffermarsi sullo studio TC cervico-toracico.\n\nDiagnosi\nDagli aspetti clinici, morfologici e strumentali si pone diagnosi di neoformazione cervico-mediastinica di presumibile natura disembriogenetica e si decide per opportuno trattamento chirurgico.\n\nIntervento chirurgico\nIncisione alla base del collo.\nSi scolla la cute dalla massa sottostante. Fenomeni regressivi, verosimilmente da decubito, sono evidenti nel lembo cutaneo, che più stretta aderenza contrae con la formazione sottostante. L’isolamento di questa dal piano muscolo-aponevrotico è particolarmente difficoltoso.\nLa massa è conformata a clessidra (vedi TC - Fig. 2, 3): la porzione ristretta corrisponde allo spazio divaricato dei muscoli anteriori del collo; la porzione sottostante, più voluminosa di quella superficiale, si approfonda nel mediastino anteriore, contraendo rapporti con i residui timici, con i tronchi sopraaortici e il tronco venoso anonimo.\nLa tiroide appare indenne.\nIndividuazione e preservazione dei nervi laringei inferiori ricorrenti; graduale estrinsecazione della parte endotoracica della neoformazione con non facile separazione di questa dalle strutture mediastiniche.\nRimozione della massa.\nEmostasi. Doppio drenaggio tubulare in aspirazione delle logge residue.\nIl lembo cutaneo ridondante e alterato per le già dette lesioni da decubito è resecato. Sutura di platisma e cute.\n\nMateriale asportato: voluminosa massa conformata a clessidra, che al taglio si presenta cistica a contenuto purisimile insieme a materiale più denso, giallastro e con evidenti agglomerati di cristalli (colesterolo ?), peli e capelli. La parete della formazione è spessa, irregolare e con ammassi calcifici, ossei e cartilaginei.\nQuesti reperti suggeriscono l’ipotesi di neoformazione disembriogenetica teratomatosa cervico-mediastinica.\n\nAnatomia Patologica\nMacroscopia: vedi sopra.\nMicroscopia: L’esame istologico dimostra una mescolanza di strutture varie, quali epitelio squamoso maturo con annessi cutanei e foci osteo-cartilaginei.\nNon sono evidenti segni di malignità.\n\nDiagnosi: teratoma maturo del mediastino.\nIl decorso post-operatorio è regolare e dopo breve degenza la paziente è dimessa. I controlli a distanza confermano la guarigione della paziente e soddisfacenti risultati estetici."
}