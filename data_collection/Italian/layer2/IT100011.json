{
  "authors": [
    {
      "author": "V. Martina"
    },
    {
      "author": "M.A. Rizzo"
    },
    {
      "author": "C. Uggetti"
    },
    {
      "author": "L. Gravellone"
    },
    {
      "author": "A. Giordano"
    },
    {
      "author": "M. Egidi"
    },
    {
      "author": "M. Gallieni"
    }
  ],
  "doi": "https://doi.org/10.1177/039493621002200301",
  "publication_date": "2010-MM-DD",
  "id": "IT100011",
  "url": "https://journals.aboutscience.eu/index.php/gcnd/issue/view/83",
  "source": "GCND Giornale di Clinica Nefrologica e Dialisi",
  "source_url": "https://journals.aboutscience.eu/index.php/gcnd",
  "licence": "CC-BY-NC",
  "language": "it",
  "type": "journal",
  "description": "",
  "text": "Descriviamo il decorso delle alterazioni del metabolismo minerale e osseo nella lunga storia dialitica di una paziente di 80 anni affetta da insufficienza renale cronica avanzata secondaria a rene policistico, in trattamento emodialitico dal 1980. La patologia ossea esordiva con un quadro di iperparatiroidismo secondario, confermata da una biopsia ossea, trattata chirurgicamente nel 1993 con paratiroidectomia totale e autoinnesto in avambraccio destro. L’innesto risultava però non funzionante, determinando una malattia adinamica dell’osso associata a valori di paratormone inferiori a 10 ng/L, calcemia e fosforemia ai limiti inferiori di norma e fisiologici livelli di fosfatasi alcalina. Nel 1997 e nel 2000 eseguiva rispettivamente discectomia L5-S1 e laminectomia decompressiva L3-S1, nel 2007 un posizionamento di protesi monocompartimentale mediale mininvasiva del ginocchio destro. Indagini radiologiche dimostravano la presenza di calcificazioni vascolari diffuse (bacino, ginocchio) in assenza di lesioni trofico-ischemiche. Per contrastare la tendenza all’ipocalcemia si introduceva terapia con calcitriolo orale. A giugno 2009 esordiva una sintomatologia dolorosa agli arti inferiori bilateralmente; una TAC lombo-sacrale dimostrava importante listesi a livello L4-L5 e discopatia associata, anche a livello L5-S1, con compressione delle radici nervose; la valutazione neurochirurgica sconsigliava un trattamento chirurgico e poneva indicazione alla sola terapia antalgica che veniva inizialmente instaurata con analgesici oppioidi, in particolare fentanil citrato, sostituito successivamente con buprenorfina, per l’insorgenza di vertigini. Si assisteva a un miglioramento della sintomatologia dolorosa ma anche alla progressiva comparsa di ipomobilità agli arti inferiori con grave compromissione della deambulazione, e ipostenia agli arti superiori. Eseguiva, quindi, RMN encefalo e midollo spinale completata da TC, che dimostravano discopatie protrusive multiple, la più importante delle quali a livello C4-C5 con caratteristiche di ernia molle, determinante significativa riduzione del canale vertebrale e compressione midollare. Collateralmente, si rilevavano, oltre a una riduzione diffusa del tenore calcico, caratteristiche cavità geodiche, espressione di una possibile presenza di amiloidosi dialitica da beta-2-microglobulina. La paziente veniva sottoposta ad intervento di discectomia cervicale C4-C5 con approccio anteriore più artrodesi cervicale con posizionamento di cage in titanio; la valutazione radiologica post-operatoria mostrava un adeguato posizionamento della cage con allineamento metamerico vertebrale conservato. La successiva riabilitazione permetteva un recupero della forza muscolare, soprattutto degli arti inferiori con parziale autonomia nei trasferimenti. Permaneva un deficit motorio dell’arto superiore destro. Nelle settimane seguenti, si assisteva tuttavia alla ricomparsa della sintomatologia clinica che progressivamente esitava nella recidiva della tetraparesi iperflessica in associazione a importante componente dolorosa. L’indagine TAC cervicale mostrava una regolare evoluzione artrodesica al livello trattato (C4-C5) ma la comparsa di una retrolistesi di C5 su C6 con erniazione del disco intersomatico corrispondente. Pertanto, l’efficace intervento decompressivo e artrodesico al livello C4-C5 veniva vanificato dall’insorgenza di una instabilità giunzionale al livello caudale. La valutazione neurochirurgica sconsigliava ulteriori provvedimenti chirurgici. Nelle settimane successive la sintomatologia clinica peggiorava e il quadro si complicava in tetraplegia, con insorgenza di piaghe da decubito e di exitus per insufficienza respiratoria."
}