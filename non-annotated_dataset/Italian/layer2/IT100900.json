{
  "authors": [
    {
      "author": "Coppola MG"
    },
    {
      "author": "Madonna P"
    },
    {
      "author": "Tirelli P"
    },
    {
      "author": "Tripaldella M"
    },
    {
      "author": "Guida A"
    },
    {
      "author": "Bologna C"
    },
    {
      "author": "Lugarà M"
    },
    {
      "author": "Oliva G"
    },
    {
      "author": "De Luca C"
    },
    {
      "author": "Silvestri N"
    },
    {
      "author": "De Sena A"
    },
    {
      "author": "Sellitto A"
    },
    {
      "author": "Grasso E"
    }
  ],
  "doi": "",
  "publication_date": "2020-MM-DD",
  "id": "IT100900",
  "url": "https://www.italjmed.org/index.php/ijm/article/download/itjm.2020.s1/1247/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Una paziente di 71 anni giunge alla nostra osservazione per comparsa di ematomi sottocutanei spontanei arti inferiori e superiori. Anamnesi positiva per intervento chirurgico di dissezione aortica di tipo Stanford A trattato con protesi tubulare in aorta ascendente 4 anni prima, ipertensione arteriosa. La paziente è stabile emodinamicamente, asintomatica per dispnea, apiretica, in assenza di segni di lato. Gli esami ematochimici mostrano una coaugulopatia da consumo: WBC 4200/mm3, Hb 8.8 gr/dl, MCV 84.9, PLT 100000/mm3, INR 1.27, PTT 28 sec, Fibrinogeno 111 mg/dl v.n.160-380 mg/dl, Antitrombina III 73.0% v.n.80 – 120, Ddimeri 27090.0 microg/L v.n. 10 – 500; funzione renale, epatica e profilo immunologico nella norma, negatività dei marcatori epatitici, procalcitonina 0.02 ng/ml, ferritina 202.7 ng/ml. All’ecocardiogramma: tubo protesico in aorta ascendente con flap intimale a livello dell’aorta discendente.La paziente è sottoposta ad un angio-TAC urgente (sovrapponibile ad una recente angio-TAC di controllo effettuata a domicilio) evidenziante la nota dissezione aortica di tipo A trattata con posizionamento di protesi tubulare dell’aorta ascendente unitamente ad una dissezione cronica dall’arco aortico alla biforcazione; falso lume parzialmente trombizzato. Le valutazioni del chirurgo vascolare e del cardiochirurgo escludono indicazioni chirurgiche. Poniamo diagnosi di CID in dissezione aortica cronica. La paziente è trattata con infusione di plasma fresco congelato (FFP) e di fibrinogeno e.v. con graduale miglioramento dei dati di laboratorio (PLT 158.000, INR 1.28, antitrombina III 91%, fibrinogeno 168 mg/dl) e dimissione dopo 16 giorni. Durante la degenza la paziente non ha presentato eventi emorragici ed è in attuale follow-up ambulatoriale."
}