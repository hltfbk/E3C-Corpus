{
  "authors": [],
  "doi": "https://doi.org/10.4081/pmc.2017.141",
  "publication_date": "2017-MM-DD",
  "id": "IT101155",
  "url": "http://pediatrmedchir.org/index.php/pmc/article/view/141",
  "source": "La Pediatria Medica e Chirurgica",
  "source_url": "http://www.pediatrmedchir.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Un ragazzo di 14 anni di origine moldava giungeva alla nostra osservazione per insorgenza improvvisa di algia a livello del testicolo destro associata a vomito. Non veniva riferita disuria. All’esame clinico l’emiscroto di destra appariva edematoso e la gonade omolaterale, dolente, si presentava altoposta rispetto alla controlaterale e disposta a batacchio di campana. La palpazione della gonade controlaterale permetteva di apprezzare una tumefazione di circa 20 mm x 15 mm, di consistenza elastica, non dolente, apparentemente a carico dell’epididimo e descritta come verosimile spermatocele sinistro. Si eseguiva manovra di derotazione manuale della gonade destra ma con parziale risoluzione della torsione, quindi si decideva prontamente di sottoporre il paziente ad esplorazione chirurgica dell’emiscroto di destra, soprassedendo alla valutazione ecografica. Il quadro clinico, infatti, non dava adito a dubbi diagnostici in merito alla torsione gonadica destra, tanto da dover procrastinare l’intervento, con aumento del rischio di perdita della gonade, per eseguire un’indagine che non avrebbe comunque modificato l’atteggiamento chirurgico adottato. Questo confermava la torsione funicolare che quindi veniva definitivamente risolta, con risoluzione della stasi venosa di cui risultava preda la gonade, per il resto indenne da altre alterazioni macroscopiche e con diametri nella norma. Si procedeva quindi alla fissazione del testicolo sinistro. Quest’ultimo, con diametri pari a quelli del controlaterale, però si presentava in continuità anatomica con analoga struttura gonadica, posta in posizione prossimale, di diametro inferiore, drenante nell’epididimo della gonade sinistra normale.\n\nSi eseguiva biopsia su entrambi i testicoli di sinistra decidendo di conservare la gonade soprannumeraria e fissandole entrambe.\nL’esame istologico dei due parenchimi testicolari risultò sovrapponibile, presentando entrambi tubuli seminiferi con cellule seminifere in tutte le fasi di maturazione (spermatogoni, spermatociti, spermatozoi) e cellule del Sertoli con regolare morfologia e struttura.\n\nL’ecografia eseguita a distanza di 3 e 6 mesi non ha evidenziato alcuna alterazione del parenchima della gonade sinistra sovranumeraraia."
}