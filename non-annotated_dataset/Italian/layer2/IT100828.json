{
  "authors": [
    {
      "author": "Zangani P"
    },
    {
      "author": "Ranaldo G"
    },
    {
      "author": "Pellegrino C"
    },
    {
      "author": "Di Resta M"
    },
    {
      "author": "Cioffi V"
    },
    {
      "author": "Di Santo G"
    }
  ],
  "doi": "",
  "publication_date": "2019-MM-DD",
  "id": "IT100828",
  "url": "https://www.italjmed.org/index.php/ijm/article/download/itjm.2019.s1/1163/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "L’operatrice scolastica, nell’estate prima del contagio (luglio), presentava un complesso di dati clinico-anamnestici che potevano suggerire, a coloro che la ebbero in cura, due ipotesi diagnostiche: broncopolmonite complicata a decorso protratto oppure possibile tubercolosi nodulare del polmone. All’epoca i sanitari, in un primo momento, prescrissero una Rx del torace, che si mostrò indicativa di broncopolmonite in fase di risoluzione. Il sospetto di TBC, pertanto, non trovava, all’esito di tale indagine, alcuno spazio. Pertanto i sanitari, forti delle indicazioni radiografiche, prescrissero una terapia a base di antibiotici e steroidi che, per stessa ammissione dell’operatrice scolastica, apportarono un notevole miglioramento, senza remissione completa dei sintomi. In conseguenza di ciò venne effettuata una TC torace, anch’essa indicativa più di un processo broncopneumonico che di una TBC in atto. A gennaio dell’anno successivo, in seguito agli accertamenti mirati sulla TBC svolti sui bambini dell’asilo, la giovane donna viene sottoposta nuovamente ad un esame Rx di controllo e questa volta, guidati da un forte indice di sospetto, proprio a seguito della patologia tubercolare insorta nei piccoli, i medici pervennero alla diagnosi di TBC, non prima di averla sottoposta anche al test di Mantoux, risultato per l’appunto positivo. Immediatamente provvidero al trasferimento presso l’ospedale cittadino in regime di quarantena. I sanitari del nosocomio la sottoposero a diversi ed approfonditi accertamenti, con esiti spesso in contrasto. Tuttavia i sanitari concludevano per una diagnosi di TBC in atto con inizio di chemioterapia anti TB."
}