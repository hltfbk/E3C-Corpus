{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2009-MM-DD",
  "id": "IT102059",
  "url": "http://www.mattiolifp.it/Casi_ita/Caso_15.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Donna - aa. 50\n\nAnamnesi personale fisiologica: nulla di rilevante\n\nAnamnesi patologica remota: negativa\n\nAnamnesi patologica prossima\nDa circa sei mesi la paziente ha iniziato ad accusare tenesmo rettale e sensazione di corpo estraneo in sede ano-rettale; stipsi episodica, dischezia; raramente piccole emorragie. La P. pensava di essere affetta da prolasso ano-rettale, perchè nei periodi di stitichezza durante gli sforzi defecatori si era accorta di palpare come qualcosa di mucoso fuoriuscente dall’ano. Consultato un sanitario le erano stati prescritti supposte e lassativi, che non avevano sortito alcun esito favorevole.\n\nEsame obiettivo\nAll’esplorazione rettale si palpa formazione nodulare, mobile, di consistenza molle; nessun altro rilievo patologico. In posizione genupettorale, invitando la P. a ponzare, emerge dall’ano neoformazione polilobulata, di circa tre cm di diametro massimo, di colorito roseo, dotata di peduncolo.\nÈ eseguito clisma doppio contrasto, che conferma il reperto su indicato, senza altre evidenze patologiche a carico del colon.\n\nLa retto-coloscopia precisa trattarsi di formazione poliposa, mobile, localizzata a ridosso della linea pettinata, con peduncolo breve, sottile, a stretta base d’impianto. Anche con questo esame nessun rilievo degno di nota a carico del colon.\n\nPer la posizione distale dell’impianto, la mobilità e la facilità di prolassare del polipo si preferisce effettuarne l’exeresi per via transanale.\n\nIntervento\nPrevia rachianestesia, si pratica moderata divulsione anale, che determina l’immediato prolasso del polipo. Facile reperimento del peduncolo che viene interrotto in corrispondenza della sua base.\n\nIstopatologia\nL’aspetto generale è caratterizzato da strutture ghiandolari; l’epitelio adenomatoso presenta muco-produzione, ancorchè scarsa; lamina propria non ispessita. Nulla di rilevante a carico del peduncolo e della sua base d’impianto.\nTali elementi configurano la diagnosi di adenoma tubulare benigno.\nControlli immediati e a distanza senza particolarità degne di rilievo."
}