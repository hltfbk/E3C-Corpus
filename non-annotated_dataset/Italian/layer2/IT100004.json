{
  "authors": [
    {
      "author": "Raffaela Fonda"
    },
    {
      "author": "Daniela Ortolan"
    }
  ],
  "doi": "10.33393/abtpn.2020.2127",
  "publication_date": "2020-MM-DD",
  "id": "IT100004",
  "url": "https://journals.aboutscience.eu/index.php/aboutopen/article/download/2127/2088/",
  "source": "AboutOpen",
  "source_url": "https://journals.aboutscience.eu/index.php/aboutopen/index",
  "licence": "CC-BY-NC",
  "language": "it",
  "type": "journal",
  "description": "",
  "text": "Tiziana è una donna di 61 anni e vive in un piccolo paese, con il marito. Ha due figli adulti e sposati e quattro nipotini e una rete familiare presente e di supporto nei momenti di difficoltà. Giunge al nostro ambulatorio infermieristico distrettuale dell’ASUGI di Trieste Distretto n. 1 per la presenza di due lesioni vascolari molto vaste agli arti inferiori. Il primo incontro è fondamentale per accogliere Tiziana e ascoltare e comprendere i suoi bisogni e la sua storia. Fin dall’infanzia ha lottato con problemi di obesità e a nulla sono serviti le diete e i cambiamenti di stile di vita. Inoltre, è affetta da diabete mellito di tipo 2 e da fibrillazione atriale di recente insorgenza, con esiti di embolia polmonare risolta con un ricovero in urgenza presso l’ospedale cittadino. Viene istituito per lei un piano assistenziale integrato di cura con valutazioni periodiche da parte del chirurgo vascolare e della diabetologa e, ogni secondo giorno, vengono eseguite medicazioni agli arti inferiori presso l’ambulatorio infermieristico. La valutazione complessiva della persona, nel mese di giugno 2017, viene arricchita con la somministrazione della scheda PHE-S® per valutare il vissuto di malattia, ottenendo un punteggio pari a 2. Per aiutare Tiziana nel percorso di cura, si decide di usare una metodologia clinico-assistenziale basata sulla competenza comunicativa: la medicina narrativa. Tiziana si impegna a scrivere ogni giorno i suoi sintomi, le sue sensazioni e i suoi parametri su un diario. Lo strumento risulta essere essenziale per comprendere l’efficacia della terapia topica e dell’educazione sanitaria fornita, aiutando la donna a essere partecipe e responsabile nel processo di cura. Nel periodo di tre mesi le lesioni agli arti inferiori, dopo una terapia con antibiotici, si riducono notevolmente, i dolori sono controllati, i valori glicemici sono nella norma, l’indice di coagulazione nel range è adeguato e il peso, finalmente, è in calo (da 97 kg a 91 kg). Tiziana, incoraggiata dalla nostra presenza e dalla nostra disponibilità, continua le medicazioni con una frequenza minore (due volte a settimana) e prosegue nel suo resoconto giornaliero con il diario di vita e di salute. La scrittura diventa terapeutica e di ricostruzione della propria vita. Nel mese di settembre, finalmente la guarigione è completa, gli arti inferiori non presentano più lesioni e Tiziana porta con piacere le calze elasto-compressive per prevenire la comparsa di recidive. Si è riappropriata della sua vita con una consapevolezza che prima non aveva e questo risulta evidente anche dalla valutazione finale del livello di engagement, innalzatosi a 3."
}