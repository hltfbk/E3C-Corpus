{
  "authors": [
    {
      "author": "Marcello Feasi"
    }
  ],
  "doi": "",
  "publication_date": "2015-MM-DD",
  "id": "IT100340",
  "url": "https://journals.seedmedicalpublishers.com/index.php/cmi/article/view/1039/1408",
  "source": "Clinical Management Issues",
  "source_url": "https://www.seedmedicalpublishers.com",
  "licence": "CC-BY-NC",
  "language": "it",
  "type": "journal",
  "description": "",
  "text": "Una donna di 65 anni affetta da cirrosi epatica a eziologia criptogenetica è giunta per la prima volta alla nostra osservazione nel luglio 2012 per scompenso epatico con ascite. In anamnesi risultavano inoltre le seguenti patologie: fibrillazione atriale parossistica e ipertiroidismo. La paziente, dopo l’iniziale stadiazione biochimica e strumentale epatica (MELD score=18), è stata inviata per la presa in carico presso un Centro trapianti d’organo. In considerazione del progressivo peggioramento clinico e dei parametri di funzionalità epatica osservato nei mesi successivi, la paziente è stata ricoverata a novembre 2012 presso la Terapia Intensiva Epatologica del Centro Trapianti e durante tale degenza ha manifestato un primo episodio di colite da C. difficile, trattata con vancomicina e risolta dopo 10 giorni di terapia. La paziente, quindi, è stata sottoposta a trapianto ortotopico di fegato nel dicembre 2012 (MELD score=34 al trapianto) con inizio della terapia immunosoppressiva con everolimus, micofenolato e prednisone. Il decorso post trapianto è stato caratterizzato da numerose complicanze infettive, quali pleuro polmonite, infezione urinaria da K. pneumoniae multi resistente, due episodi di peritonite batterica spontanea, riattivazione dell’infezione da Cytomegalovirus, per le quali la paziente è stata trattata con le terapie di volta in volta mirate anche per tempi prolungati. Sempre in continuità dello stesso ricovero, nel gennaio e febbraio 2013 si sono verificate recidive dell’infezione da C. difficile, trattate la prima con metronidazolo (risolta dopo 12 giorni di terapia) e la seconda con vancomicina (guarita dopo un trattamento di 10 giorni). Inoltre in relazione al quadro clinico di encefalopatia associato a insufficienza respiratoria la paziente è stata trasferita in Terapia Intensiva, dove ha avuto una pleuro polmonite da S. maltophilia e insufficienza renale acuta con necessità di emodialisi temporanea. La paziente è stata quindi nuovamente trasferita presso la degenza semi intensiva, dove ha manifestato una recidiva grave di colite con stato tossiemico e distensione colica trattata per tempo protratto con vancomicina associata a tigeciclina e.v. con lento miglioramento fino a stabilizzazione dopo 20 giorni di terapia. Dopo la degenza di sette mesi presso il Centro Trapianti, la paziente è stata trasferita al nostro reparto di Malattie Infettive nel giugno 2013: le condizioni generali e di trofismo risultavano molto scadenti, con evidente prostrazione in relazione al prolungato decorso clinico con allettamento; gli esami ematochimici evidenziavano anemia con Hb=8,6 g/dl, insufficienza renale con creatinina=2 mg/dl, clearance della creatinina calcolata sec. MDRD=25 ml/min, albuminemia=2,4 g/dl, proteina C reattiva=7,6 mg/dl. Nel corso della degenza, inoltre, abbiamo osservato infezioni urinarie da P. aeruginosa e E. faecalis, un nuovo episodio di encefalopatia con stati confusionali e intense parestesie agli arti inferiori, fratture spontanee delle vertebre dorsali trattate con vertebroplastica. Inoltre si è verifica una nuova recidiva di colite da C. difficile ad andamento protratto trattata con metronidazolo con modesta risposta clinica. In considerazione di tale decorso di una paziente immunocompromessa e ospedalizzata da lungo tempo, si è deciso di procurare fidaxomicina, un farmaco recentemente approvato per l’utilizzo clinico ma non ancora commercializzato in Italia. La paziente è stata trattata con fidaxomicina alla posologia standard di 200 mg ogni 12 ore per 10 giorni: durante la terapia non si sono evidenziati eventi avversi e si è osservato un significativo miglioramento clinico fino alla risoluzione completa della sintomatologia diarroica a 7 giorni dall’inizio della somministrazione del farmaco. Nelle settimane successive, inoltre, non si sono osservate recidive. La paziente, conseguentemente al miglioramento delle condizioni generali e iniziata la riduzione posologica dei farmaci immunosoppressivi, dopo tre mesi di degenza nel nostro reparto, è stata dimessa con rientro al domicilio. Al follow-up a 18 mesi la paziente risulta libera da infezione."
}