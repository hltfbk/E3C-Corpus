{
  "authors": [],
  "doi": "",
  "id": "IT100994",
  "publication_date": "2013-11-DD",
  "url": "https://www.itjem.org/2013/11/12/embolia-polmonare/",
  "source": "Italian Journal of Emergency Medicine",
  "source_url": "https://www.itjem.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Paziente di sesso femminile, 90 anni, giunge in Pronto Soccorso lamentando astenia da un paio di giorni ed episodi presincopali recidivanti mai associati a completa perdita di coscienza.\nDall'anamnesi patologica remota emergono una cardiopatia ipertensiva, frattura tibiale dx all'incirca 4 mesi addietro, complicata da embolia polmonare. Non note allergie a farmaci. Parametri vitali all'accesso in PS risultavano i seguenti: FC 87 bpm (R), PA 100/60 mmHg, FR 20, TC 36.7°C, SpO2 91% in AA.\n\nAll'esame obiettivo la paziente si presentava: AVPU: A, non alterazioni di A, a livello ventilatorio lievemente tachipnoica, non alterazioni ispettive di C. L'obiettività toracica mostra un murmure vescicolare presente su tutto l'ambito e ridotto su entrambi i campi polmonari; la restante obiettività clinica risultava essere sostanzialmente nei limiti di norma. Venivano eseguiti prelievi ematici di routine, elettrocardiogramma, emogasanalisi arteriosa ed eseguita un radiogramma standard del torace. La paziente veniva trasferita in Osservazione Temporanea in attesa del risultato degli esami richiesti.\nDurante l'osservazione la paziente presentava un episodio sincopale in apparente benessere, accompagnato da cianosi e desaturazione fino a SpO2=85% in AA, che rispondeva prontamente alla somministrazione di O2 con FiO2=28%. Veniva ripetuto un prelievo EGA che documentava la presenza di ipossiemia associata ad ipocapnia, persistente nonostante la supplementazione di ossigeno.\nVeniva richiesta TC torace con mdc nel sospetto clinico di recidiva di embolia polmonare, che viene confermata dall'esame strumentale, con riscontro di tromboembolia polmonare. La paziente veniva quindi ricoverata in Medicina d'Urgenza per le cure del caso."
}