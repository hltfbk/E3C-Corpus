{
  "authors": [
    {
      "author": "B. Di Renzo"
    },
    {
      "author": "R. Corciulo"
    },
    {
      "author": "L. Gesualdo"
    },
    {
      "author": "R. Russo"
    }
  ],
  "doi": "https://doi.org/10.1177/039493621202400415",
  "publication_date": "2012-MM-DD",
  "id": "IT100026",
  "url": "https://journals.aboutscience.eu/index.php/gcnd/issue/view/80",
  "source": "GCND Giornale di Clinica Nefrologica e Dialisi",
  "source_url": "https://journals.aboutscience.eu/index.php/gcnd",
  "licence": "CC-BY-NC",
  "language": "it",
  "type": "journal",
  "description": "",
  "text": "Uomo di razza caucasica affetto da glomerulonefrite cronica a depositi mesangiali di IgA. All’età di 58 anni, per il progressivo peggioramento degli indici di funzionalità renale viene sottoposto a intervento di posizionamento di un catetere peritoneale per dialisi e quindi avviato a trattamento peritoneo-dialitico manuale (CAPD). Lo schema dialitico iniziale prevede due scambi giornalieri di soluzioni contenenti, rispettivamente, glucosio 1.36% e icodestrina (volumi infusi 1300 mL e 1500 mL). All’inizio del trattamento il peso corporeo è 51 kg e la pressione arteriosa 140/90 mmHg. La diuresi giornaliera è circa 2400 mL e l’ultrafiltrazione 300 cc. Il paziente assume terapia diuretica e antipertensiva. Dopo circa sei mesi, il paziente giunge al Pronto Soccorso riferendo dispnea acuta insorta dopo uno sforzo (ha sollevato pesi) e tosse stizzosa. Obiettivamente si rilevano edemi declivi, pressione arteriosa 170/90 mmHg. L’esame del torace evidenzia murmure vescicolare ridotto a destra in campo medio-basale. Si esegue Rx torace che mostra un opacamento omogeneo subtotale dell’emitorace destro riferibile a versamento pleurico che raggiunge l’area posteriore della V costa. Per tale motivo il paziente si ricovera in Chirurgia Toracica, dove viene posizionato un drenaggio pleurico e nel sospetto di un idrotorace secondario, si sospende temporaneamente il trattamento dialitico peritoneale. Gli esami colturali condotti sul drenaggio pleurico risultano negativi per M. tubercolosis, bacilli acido-alcol resistenti e miceti. La funzione renale residua (GFR 15.1 mL/ min), consente il mantenimento del paziente in terapia conservativa. Dopo alcuni giorni si esegue una pleurodesi chimica introducendo, nella cavità pleurica, circa 6 grammi di talco sterile attraverso il tubo del drenaggio. Alla dimissione il paziente non presenta versaprescrimento pleurico e pertanto riprende il trattamento dialitico con due scambi giornalieri di soluzioni contenenti glucosio 2.27% e icodestrina. Dopo circa due mesi, a causa del progressivo accentuarsi di una dispnea per sforzi lievi il paziente si rivolge nuovamente al Pronto Soccorso. La radiografia del torace evidenzia un versamento pleurico medio-basale destro riferito al III spazio intercostale anteriormente. L’ecocardiogramma evidenzia una FE 50%, parziale collasso della parete libera dell’atrio destro e versamento pleurico destro. Il paziente viene ricoverato, si sospende il trattamento dialitico e si sottopone a toracentesi evacuativa con drenaggio di 400 mL di liquido incolore. In seguito al miglioramento delle condizioni cliniche si decide, su richiesta del paziente, di non effettuare nuovamente la pleurodesi chimica. La sospensione del trattamento dialitico, resasi possibile grazie al controllo della sintomatologia uremica con la terapia conservativa, si protrae per tre mesi. Alla ripresa del trattamento dialitico, si decide di effettuare un solo scambio notturno con 1000 mL di icodestrina. Dopo dieci giorni, al controllo radiografico del torace, si osserva la ricomparsa di versamento pleurico destro asintomatico. Si decide pertanto di dializzare il paziente di giorno lasciando l’addome vuoto durante la notte, quando il paziente decombe in posizione supina. Attualmente, a distanza di tre anni, il paziente effettua due scambi diurni con soluzione di glucosio 1.36% e mantiene l’addome vuoto durante la notte. Gli esami di adeguatezza mostrano un Kt/v settimanale di 1.76 e una clearance settimanale della creatinina di 121 litri. A tutt’oggi i periodici controlli radiografici del torace non hanno evidenziato un versamento pleurico."
}