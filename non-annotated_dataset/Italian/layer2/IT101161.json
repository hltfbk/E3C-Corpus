{
  "authors": [
    {
      "author": "C. Tiburtini"
    }
  ],
  "doi": "",
  "publication_date": "2012-MM-DD",
  "id": "IT101161",
  "url": "https://www.pagepress.org/journals/index.php/pr/article/download/2012.s1.rel/3585/",
  "source": "Pediatric Reports",
  "source_url": "https://www.pagepressjournals.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Il secondo caso clinico riguarda un piccolo paziente che chiameremo Alberto, nato nel 2006, al quale viene diagnosticato un Neuroblastoma IV stadio nell’Ottobre del 2008. Il piccolo ha una sorella più grande che adora. Alberto segue lo schema terapeutico secondo il protocollo AIEOP NB-AR- 01/E SIOP. Viene sottoposto, nel 2009, al trapianto autologo di cellule staminali ematopoietiche; il piccolo sembra rispondere ai trattamenti effettuati e dopo una prima rivalutazione inizia una breve fase di mantenimento. Nell’autunno del 2010 viene sottoposto a terapia con Topotecan ed Endoxan in quanto si manifesta una ripresa di malattia con metastasi ossee e con un coinvolgimento polmonare. A lungo andare Alberto va incontro a paraplegia da compressione midollare; in questa fase il sostegno ai genitori è stato di fondamentale importanza, Alberto ha vissuto tutto ciò con una maturità, seppur strana per l’età, assoluta. Tutta la famiglia di Alberto ha fatto fronte ai nuovi eventi in maniera esemplare, la mamma è stata educata per effettuare dei cateterismi estemporanei e per gestire, dopo consulenza con Servizio di Terapia del Dolore, la sintomatologia dolorosa fin dove possibile e comunque sempre affiancata dall’intero team del reparto. Alberto ormai si sentiva a casa in ospedale e nell’ultimo periodo è stato proprio lui a decidere di rimanere in ospedale. Naturalmente i nonni e la sorellina sono stati con Alberto ed i genitori per tutto il tempo. Negli ultimi giorni di vita il piccolo ha presentato versamento pleurico con conseguente fatica respiratoria. Tutte le decisioni sono state prese con la famiglia; si è iniziata un’ossigenoterapia e successivamente è stata praticata una toracentesi estemporanea per migliorare l’affaticamento respiratorio. Alberto è stato vigile fino a poche ore prima del decesso, avvenuto nel Dicembre del 2011. Al momento del decesso il piccolo aveva infusione continua di Morfina Cloridrato e Midazolam."
}