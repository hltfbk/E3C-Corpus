{
  "authors": [
    {
      "author": "Coppola MG"
    },
    {
      "author": "Damiano S"
    },
    {
      "author": "Madonna P"
    },
    {
      "author": "Tirelli P"
    },
    {
      "author": "Oliva G"
    },
    {
      "author": "Bologna C"
    },
    {
      "author": "Lugarà M"
    },
    {
      "author": "De Luca C"
    },
    {
      "author": "Aran L"
    },
    {
      "author": "Grasso E"
    }
  ],
  "doi": "",
  "publication_date": "2019-MM-DD",
  "id": "IT100807",
  "url": "https://www.italjmed.org/index.php/ijm/article/download/itjm.2019.s1/1163/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di 74 anni ricoverato nel nostro ospedale per dispnea ed edema degli arti inferiori. Anamnesi positiva per fibrillazione atriale permanente, ipertensione arteriosa, insufficienza cardiaca, anemia sideropenica, IRC. Recentemente era stato sottoposto a polipectomia del colon sigma con sospensione transitoria della terapia con warfarin ed inizio di terapia con fondaparinux 2,5 mg 1fl s.c./die. Terapia domiciliare: beta-bloccante, statina, ACE-inibitore. Esame obiettivo: versamento pleurico bilaterale medio-basale bilaterale (>a dx), edema degli arti inferiori, ascite. Esami di laboratorio: lieve leucocitosi, creatinina 2,45 mg/dl, Hb 9,0 gr/dl, MCV 64,9 m3, ferritina 17,3 ng/ml. L’Rx torace confermava la presenza del versamento pleurico. Il paziente è stato sottoposto ad un ecocardiogramma transtoracico evidenziante dilatazione e riduzione della funzione sistolica del ventricolo destro (TAPSE 1.0 cm), presenza di una struttura rotondeggiante a margini netti, bordi regolari, iperecogeni e di una formazione ipoecogena polilobata visualizzabili in atrio destro sia in sezione parasternale asse corto sia in sezione apicale. Trombi, vegetazioni, tumori, altro? La sezione sottocostale consentiva l’identificazione di una valvola di Eustachio ridondante prominente della vena cava inferiore e dell’atrio destro, e confermava la presenza dell’altra struttura di origine sconosciuta nell’atrio destro. All’ecotorace: presenza di aree atelettasiche e di versamento pleurico in sede medio-basale bilaterale.Il paziente è stato sottoposto a trattamento combinato con furosemide ad alte dosi e metolazone. Abbiamo eseguito una toracentesi evacuativa destra per il peggioramento della dispnea. All’ecocardiogramma effettuato dopo toracentesi evacuativa: scomparsa della formazione polilobata. La nostra diagnosi è stata la persistenza della valvola di Eustachio in atrio destro e la presenza di un’immagine a specchio, artefatto intracardiaco da atelettasia polmonare e versamento pleurico."
}