{
  "authors": [
    {
      "author": "#S. Beccaria"
    },
    {
      "author": "R. Caponetti"
    },
    {
      "author": "S. Corbi"
    },
    {
      "author": "M. De Simone"
    },
    {
      "author": "E.M. Ferlisi"
    },
    {
      "author": "M. Vincenzi"
    },
    {
      "author": "A. Fierro"
    }
  ],
  "doi": "",
  "publication_date": "2013-MM-DD",
  "id": "IT100357",
  "url": "https://italjmed.org/index.php/ijm/article/view/itjm.2013.s2/491",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Un uomo di 56 aa è stato ricoverato nel nostro Reparto per la comparsa di lesioni petecchiali agli arti ed in regione lombare cui si erano associate successivamente febbricola ed artralgie. Riferiva diabete mellito in terapia con Metformina e BPCO di grado moderato-severo per la quale due giorni prima aveva iniziato, oltre al Tiotropio Bromuro già in atto, terapia con l’associazione Salmeterolo e Fluticasone per aerosol, poi sospesa prima del ricovero. All’ingresso in Reparto era presente porpora palpabile a distribuzione simmetrica; gli esami rilevavano aumento degli indici di flogosi e scarso compenso glicometabolico, con negatività dell’autoimmunità, delle sierologie virali, dell’urinocoltura e del tampone faringeo. La biopsia cutanea a livello di una lesione purpurica della gamba risultava aspecifica, verosimilmente perché eseguita a circa10 giorni dall’inizio della terapia cortisonica sistemica e già in fase di graduale risoluzione delle manifestazioni cutanee. Il quadro descritto è suggestivo per una porpora palpabile da farmaci, frequentemente associata a sintomi sistemici quali malessere, astenia, febbre e artralgie. Fra gli agenti causali descritti in letteratura non sono presenti i Beta-2 agonisti. Il nesso causale è stato confermato in occasione di un secondo ricovero del pz per BPCO riacutizzata quando, a circa 48 ore da una singola somministrazione di Salbutamolo per aerosol effettuata in PS, sono comparse minute lesioni petecchiali a livello del torace, verosimilmente non evolute perché il paziente era in terapia cortisonica per la patologia di base."
}