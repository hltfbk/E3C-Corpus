{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2012-MM-DD",
  "id": "IT102063",
  "url": "http://www.mattiolifp.it/Casi_ita/Caso_19.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Uomo - anni 50\n\nAnamnesi Patologica Remota\nNulla di importante da segnalare\n\nAnamnesi Patologica Prossima\nDa qualche tempo il Paziente lamenta dolori diffusi all’addome, specialmente localizzati in regione iliaca destra. Si manifesta anche irregolarità dell’alvo. Dal medico curante fu diagnosticata appendicite e il P. inviato in reparto chirurgico per intervento di appendicectomia. Questa venne eseguita mediante laparotomia secondo la tecnica di Mc Burney. Il decorso postoperatorio fu complicato da suppurazione della ferita chirurgica, che comportò trattamento antibiotico e prolungamento della degenza.\nL’intervento non ebbe tuttavia gli attesi benefìci: il P. continuò a lamentare saltuari dolori addominali, spesso focalizzati in regione iliaca destra e irregolarità dell’alvo. È così che il P. giunse alla nostra osservazione in Clinica Chirurgica.\n\nL’esame obiettivo\nnon ci diede elementi utili ad un orientamento diagnostico. Era soltanto confermata una discreta dolorabilità alla palpazione dei quadranti destri dell’addome. Mentre non si ricavavano elementi di una qualche utilità diagnostica dall’esame ecotomografico (ETG), i Radiologi erano piuttosto perplessi su alcune immagini incostanti a carico dell’ultima ansa ileale.\n\nQueste potevano, secondo loro, essere riferibili ad esiti aderenziali del pregresso intervento di appendicectomia seguito, come da anamnesi, da complicanze flogistiche oppure, e forse con maggiore probabilità, a processo di ileite segmentaria di Crohn.\nQuesta seconda ipotesi si adattava bene alla nostra esperienza di relativamente frequente suppurazione della ferita chirurgica dopo appendicectomia in pazienti con ignorata ileite terminale. \tIl caso fu a lungo discusso con i Radiologi e i Gastroenterologi e si decise per l’esplorazione video-laparoscopica con eventuale trattamento resettivo.\n\nDescrizione dell’intervento\nPrevio pneumoperitoneo a 13 mm Hg costanti si inseriscono tre trocar da 10 - 12 mm all'ombelico, in regione iliaca destra e all'epigastrio.\nMobilizzazione parziale del cieco-ascendente con identificazione della giunzione ileo-cecale primitivamente nascosta da aderenze omentali probabile esito di pregressa appendicectomia. \tA circa 10 cm dalla valvola ileo-cecale un segmento di ileo, anch'esso di circa 10 - 15 cm, si presenta con superficie sierosa arrossata e opaca con netto vallo rispetto ai segmenti ileali contigui e ben distinto contrasto tra la parte patologica e quella di aspetto normale. Anche il meso corrispondente è ispessito e con fenomeni congestizi. La palpazione su pinza del viscere dà la sensazione di spessore uniforme in tutto il segmento interessato con netta differenza con lo spessore e la consistenza dei segmenti contigui di aspetto sano.\nLa diagnosi, verificata anche dalla presenza dell'Anatomo-patologo, risulta essere quella di ileite segmentaria di Crohn in fase iniziale. Per maggiore sicurezza si esegue in sede iliaca destra mini-laparotomia che conferma quanto osservato in video.\n\nNessuna constatazione patologica è messa in evidenza dall'esplorazione di tutta la cavità addominale. Considerando la lesione ileale ancora suscettibile di trattamento medico, si rinuncia ad un programma resettivo e si esegue sutura degli accessi (vedi registrazione video allegata).\n\nTutto l’intervento fu eseguito con la presenza e la consulenza, oltre che dell’Anatomo-Patologo anche del Radiologo e del Gastroenterologo.\n\nIl decorso postoperatorio fu regolare e dopo veloce degenza il Paziente fu affidato ai Gastroenterologi. La terapia messa in atto da questi ebbe notevole successo: le condizioni del Paziente andarono normalizzandosi e, anche a distanza di tempo, ripetuti controlli non mettevano più in evidenza segnali della malattia. sull’argomento). Sta di fatto che il nostro Paziente anche a distanza di anni non ebbe più ad essere afflitto da questa malattia."
}