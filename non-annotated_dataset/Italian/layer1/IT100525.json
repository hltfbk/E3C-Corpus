{
  "authors": [
    {
      "author": "Barbella MR"
    },
    {
      "author": "Di Grezia F"
    },
    {
      "author": "Amitrano M"
    },
    {
      "author": "Vargas N"
    },
    {
      "author": "Landi E"
    },
    {
      "author": "Palermo Rossetti C"
    },
    {
      "author": "Saturnino M"
    },
    {
      "author": "Postiglione A"
    }
  ],
  "doi": "",
  "publication_date": "2015-MM-DD",
  "id": "IT100525",
  "url": "https://www.italjmed.org/index.php/ijm/article/download/itjm.2015.s1/549/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Il paziente D.G.R., 68 anni con 18 anni di scolarità, giunge alla nostra osservazione per anomia e deficit della memoria a breve termine, insorti da circa 2 mesi. All’anamnesi risulta affetto da ipertensione arteriosa essenziale ed ipercolesterolemia ben controllate da trattamento farmacologico, gozzo multinodulare in eutiroidismo, poliposi del colon con pregressa resezione segmentaria del retto (2010). L’esame neurologico ha rilevato deambulazione a piccoli passi a base allargata, ed oscillazioni pluridirezionali alla prova di Romberg. Gli esami ematochimici hanno escluso le possibili cause secondarie di deficit cognitivo. La valutazione neuropsicologica ha evidenziato deficit della memoria verbale a breve e a lungo termine, della memoria di prosa e delle funzioni prassiche e valori ai limiti della norma per la memoria visuo-spaziale e per la fluenza verbale. L’esame RM encefalo descrive un: “Sistema ventricolare di volume aumentato nella parte sopratentoriale da idrocefalo triventricolare, con asimmetria dei ventricoli laterali per maggiore ampiezza del corno frontale sinistro. Lo studio della dinamica del flusso liquorale ha mostrato ridotta rappresentazione della banda di flusso liquorale posteriore in specie a livello dell’acquedotto di Silvio, compatibile con rallentato/ostacolato deflusso a tale livello. Lievemente ampi gli spazi liquorali periencefalici della base e della volta. Uniforme riduzione di spessore del corpo calloso. Le immagini di diffusione non hanno mostrato lesioni ischemiche in fase acuta o subacuta del parenchima cerebrale”. Il monitoraggio dinamico della pressione liquorale delle 24 ore ha osservato un: “Appiattimento delle onde B”. Viene eseguita deplezione di 42 cc di liquor. L’esame neurologico post-procedurale ha rilevato un miglioramento dell’andatura, dell’ideazione e del pensiero critico. Nel novembre 2012 ha praticato intervento di derivazione liquorale extra-tecale mediante shunt ventricolo-peritoneale con un sistema valvolare unidirezionale programmabile Codman Hakim® (130 mm H2O). Il trattamento chirurgico di derivazione liquorale nel paziente con idrocefalo normoteso ha migliorato dopo solo un mese dall’intervento le condizioni cliniche e le performance cognitive, in particolare le funzioni prassiche e la memoria visuospaziale."
}