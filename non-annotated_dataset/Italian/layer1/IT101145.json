{
  "authors": [],
  "doi": "https://doi.org/10.4081/pmc.2013.33",
  "publication_date": "2013-MM-DD",
  "id": "IT101145",
  "url": "http://pediatrmedchir.org/index.php/pmc/article/view/33",
  "source": "La Pediatria Medica e Chirurgica",
  "source_url": "http://www.pediatrmedchir.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Una bambina di 11 anni, prepubere, giungeva alla nostra osservazione per bassa statura, anemia e astenia. Dall’anamnesi remota\nemergeva ricovero all’età di 1 anno presso altra struttura ospedaliera dove, per una grave anemia (Hb 6,8 gr/dl) era stata sottoposta ad\naspirato midollare che evidenziava un deficit selettivo della linea eritroide e per la quale aveva assunto terapia marziale e acido folico.\nIn occasione della valutazione clinico-auxologica presso il nostro\ncentro venivano riscontrati: deficit staturale (-2.8 SDS vs TG -1.8\nSDS) con età ossea conforme, eccesso ponderale del 38%, microcrania, collo tozzo, impianto basso dei padiglioni auricolari, pectus\nexcavatum, ipertelia, brachimetacarpia del IV dito delle mani, sindattilia II e III dito dei piedi.\n\nSulla base del quadro clinico-auxologico veniva avanzato il sospetto\nclinico di sindrome di Turner ed eseguito cariotipo, risultato però\nnormale.\n\nPoiché la valutazione clinica evidenziava anche segni clinici di\nanemia venivano avviate altre indagini diagnostiche che mostravano una severa anemia normocromica macrocitica (Hb 5,7 gr/dl,\nG.R. 1.820.000 mmc, MCV 100 fl, Ht 17%) in assenza di segni\nclinico-laboratoristici di emolisi periferica o di infezione recente o\npregressa.\n\nPrima di procedere con trasfusione di emazie concentrate, venivano effettuate delle indagini finalizzate ad escludere le più comuni\ncause di anemia macrocitica (carenza di vitamina B12 e ac. folico)\ned altre patologie più rare associate ad aplasia pura della serie eritroide (anemia di Fanconi, anemia di Blackfan-Diamond).\n\nL’ipotesi di eritroblastopenia transitoria dell’infanzia veniva immediatamente scartata, poiché caratterizzata da un esordio più tardivo,\nda carattere transitorio ed assenza di anomalie fenotipiche. La\ncarenza di vitamina B12 appariva poco probabile per l’assenza di\nsegni clinici e laboratoristici (glossite, perdita di peso, nausea, stipsi, aftosi recidivanti, sintomi neurologici, iperbilirubinemia) così\ncome poco probabile risultava l’ipotesi di carenza di acido folico\n(assenza di diarrea, glossite, cheilite, iperbilirubinemia ed aumento\ndella LDH). La carenza di acido folico e/o vitamina B12 veniva\ndefinitivamente esclusa dai normali livelli ematici di vit B12 e ac.\nFolico.\n\nLe indagini venivano, dunque, indirizzate verso le cause di aplasia\npura della serie eritroide, ipotesi supportata dal riscontro di elevati\nlivelli di ferritina, emoglobina fetale ed eritropoietina. Al fine di\nescludere una anemia di Fanconi, aplasia pura della serie eritroide,\nveniva eseguito test al diepossibutano, risultato negativo. L’anemia\ndi Blackfan-Diamond appariva, a questo punto, l’ipotesi più probabile sulla scorta dell’esordio precoce (presenza di anemia nel primo\nanno di vita), del fenotipo (bassa statura, microcefalia, displasia della valvola aortica, brachimetacarpia del IV dito delle mani, sindatti-\nlia IV e V dito dei piedi bilateralmente) e delle indagini laboratoristiche (anemia, reticolocitopenia, midollo normocellulare con difetto selettivo dei precursori eritroidi).\n\nTale diagnosi veniva ulteriormente avvalorata dai livelli elevati di\nADA deaminasi e, quindi, confermata dallo studio del gene RPL5\nche mostrava, in eterezogosi, una delezione di 2 nucleotidi nell’esone 3 del gene RPL5 (c.175_176delGA p.Asp59TyrfsX53). Le\nindagini genetiche eseguite sulla madre sono risultate negative."
}