{
  "authors": [],
  "doi": "https://doi.org/10.4081/pmc.2013.47",
  "publication_date": "2013-MM-DD",
  "id": "IT101143",
  "url": "http://pediatrmedchir.org/index.php/pmc/article/view/47",
  "source": "La Pediatria Medica e Chirurgica",
  "source_url": "http://www.pediatrmedchir.org",
  "licence": "CC-BY-NC",
  "language": "it",
  "type": "journal",
  "description": "",
  "text": "K.A., unigenito dell’età di 18 mesi, non dimostra una storia clinica\nsignificativa per malattie pregresse ed in particolare per infezioni\ndelle vie urinarie. I genitori non sono consanguinei e non riferiscono a carico delle rispettive famiglie l’esistenza di anomalie dell’apparato uro-genitale. L’ecografia reno-vescicale e testicolare eseguite\nsul bambino sono nella norma.\n\nAll’esame obiettivo l’aspetto fenotipico è maschile. I testicoli sono\npresenti nella borsa scrotale bilateralmente e normoconformati per\nl’età. Lo scroto è bifido. Il meato uretrale è situato all’apice di un glande che emerge per meno di un centimetro dal piano cutaneo.\nIl pene, stirato e misurato dal tubercolo pubico all’apice del glande,\nrisulta dunque < - 2,5 SD per l’età. I corpi cavernosi, apparentemente normoconformati, sono palpabili al di sotto del piano cutaneo stesso, mentre non vi sono note obiettive per definire il pene del bambino come palmato, “intrappolato” o semplicemente infossato.\n\nViene eseguito uno studio del cariotipo che dimostra un corredo\ncromosomico 46,xY. Lo studio ormonale conferma, per l’età, un\ntitolo molto basso del testosterone, pari a 2,5 ng/dl. I valori di FSH\ne LH sono pari rispettivamente a 0,9 mu/ml e 0,1 mu/ml.\n\nIl trattamento è consistito nella somministrazione per via intramuscolare profonda di 25 mg. (100 mg./m²) ogni 4 settimane, per tre\nvolte complessivamente, di testosterone propionato. La terapia col\ntestosterone propionato non ha evidenziato effetti collaterali importanti, nè a carico del sito di iniezione nè di carattere generale, fatta\neccezione per una maggior irritabilità del bambino durante il periodo del trattamento (sono peraltro noti gli effetti del testosterone sulla crescita ossea nei trattamenti a lungo termine).\n\nLa risposta anatomo-clinica è stata positiva per ciò che concerne\nl’allungamento dell’asta, come evidenziato dalle immagini, con un incremento costante e già ben apprezzabile dopo la\nseconda dose di ormone."
}