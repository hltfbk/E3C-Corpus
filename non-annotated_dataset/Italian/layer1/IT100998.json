{
  "authors": [],
  "doi": "",
  "id": "IT100998",
  "publication_date": "2013-09-DD",
  "url": "https://www.itjem.org/2013/09/01/un-drink-allacido-borico/",
  "source": "Italian Journal of Emergency Medicine",
  "source_url": "https://www.itjem.org",
  "licence": "CC-BY-NC",
  "language": "it",
  "type": "journal",
  "description": "",
  "text": "Giunge alla nostra osservazione in Pronto Soccorso con mezzo proprio una donna di 58 anni, riferendo di aver accidentalmente ingerito una piccola quantità di un bicchiere di acido borico diluito, usato per la disinfezione di lesioni psoriasiche. Al triage vengono rilevati i seguenti parametri vitali: PA 140/70 mmHg, F.C. 100/min, ritmica, SpO2 98% in a.a., GCS 15/15. Viene assegnato un codice giallo e inviata la paziente in sala visita. Dall'anamnesi emerge storia di psoriasi e pregressa nefrectomia con calcolosi a stampo. La paziente è in terapia con antisecretivi gastrici. Nega allergie. All'esame obiettivo non si evidenziano lesioni del cavo orale e faringe, sebbene la paziente riferisca faringodinia. L'obiettività cardio-respiratoria è nella norma. Le lesioni cutanee psoriasiche non appaiono in fase florida.\n\nLa paziente risulta pertanto stabile e si prosegue con la stima del tossico ingerito: viene riferita assunzione di meno di un bicchiere di una soluzione al 3% ottenuta diluendo una bustina da 30g di acido borico in un litro d'acqua. Pertanto, considerando la capacità di un bicchiere di circa 200 ml, è stato assunto 1/5 dei 30g diluiti, pari a 6 g. Si contatta il Centro Antiveleni di Pavia che consiglia di posizionare SNG, aspirare e somministrare carbone attivo.\n\nPoiché la sostanza è gravata da nefrotossicità, riferisce inoltre di idratare la paziente con un target pari a 4000 ml nelle 24 ore, con monitoraggio ogni 6 ore della funzionalità renale. Considerata la necessità di un attento monitoraggio, si decide di ricoverare la paziente presso l'Unità di Osservazione Breve Intensiva (OBI) del nostro Pronto Soccorso.\n\nAgli esami di laboratorio effettuati all'ingresso, la funzionalità renale è nella norma, ma si evidenzia un lieve rialzo della bilirubina diretta (1,25 mg/dl). Al secondo controllo gli esami di laboratorio risultano sovrapponibili ai precedenti. Sono trascorse 12 ore dall'ingresso della paziente e il CAV di Pavia, nonostante la normalità degli esami di laboratorio, indica l'opportunità di effettuare comunque una seduta dialitica. Dopo la seduta la paziente esegue esami ematochimici di controllo in cui compare brusco incremento delle transaminasi e della bilirubina; in particolare: bil. tot. da 1,71 mg/dl a 2 (diretta da 1,28 a 1,2), AST da 49 U/L a 207, ALT da 49 U/L a 237, GGT da 36 U/L a 186. Tali valori tendono poi a calare già a partire dal controllo effettuato 6 ore dopo. Si esegue in ogni caso nuova seduta emodialitica il giorno successivo, ed il CAV di Pavia, informato dell'evento, ci informa (ribadendolo poi ancora successivamente) che non esiste alcuna correlazione tra l'intossicazione e l'incremento degli indici di citonecrosi epatica. A questo punto la paziente introduce un elemento anamnestico fino a quel momento taciuto: riferisce di essere affetta da sindrome di Dubin-Johnson, con eventi di rialzo delle transaminasi in occasione di gastroenteriti.\n\nLa paziente sospende le sedute dialitiche e continua con idratazione, senza ulteriori complicazioni fino al 6° giorno di degenza in OBI, quando compaiono astenia, malessere generale e febbre, che nel pomeriggio raggiunge il picco di 38.5 °C. Agli esami di laboratorio si evidenzia nuovo incremento delle transaminasi e bilirubina, che restano però su valori lievemente più bassi rispetto al primo picco (bil. tot. da 1,9 mg/dl a 2,3 (diretta da 1,17 a 1,38), AST da 32 U/L a 141, ALT da 93 U/L a 191, GGT da 74 U/L a 121), e successivo calo dopo 6 ore."
}