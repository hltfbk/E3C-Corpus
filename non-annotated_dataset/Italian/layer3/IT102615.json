{
  "authors": [
    {
      "author": "L. Zanlari"
    },
    {
      "author": "A. Esposito"
    },
    {
      "author": "P. Mordenti"
    },
    {
      "author": "M. Maffini"
    },
    {
      "author": "N. Rizzi"
    },
    {
      "author": "E. Bassi"
    },
    {
      "author": "B. Tripon"
    },
    {
      "author": "R. Bonassi"
    },
    {
      "author": "G. Civardi"
    }
  ],
  "doi": "",
  "publication_date": "2015-MM-DD",
  "id": "IT102615",
  "url": "https://www.italjmed.org/index.php/ijm/article/view/itjm.2015.s2/548",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di 66 anni, ricoverata per dispnea e dolore toracico atipico, con riscontro di focolai polmonari multipli (in assenza di eziologia infettiva) e miocardite a coronarie indenni; dall’anamnesi emergeva una storia di ipereosinofilia periferica, pregresso episodio di polmonite eosinofila (1982), rottura di corda tendinea con sostituzione valvolare mitralica biologica (2009). Clinicamente non segni di malattia dermatologica, non adenopatie superficiali né splenomegalia, non segni di malattia infettiva o autoimmune; non evidenza di neoplasia solida o ematologica (TC torace-addome), nei limiti le sottopopolazioni linfocitarie. Si eseguiva biopsia osteomidollare, che escludeva una patologia mieloide, negativa la ricerca delle mutazioni di PDGFR su aspirato midollare. Si concludeva per sindrome ipereosinofila idiopatica e veniva intrapresa terapia cortisonica (1 mg/Kg per circa 2 settimane, quindi a scalare), con graduale miglioramento clinico e della cardiopatia."
}