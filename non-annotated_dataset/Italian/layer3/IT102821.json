{
  "authors": [
    {
      "author": "S. Digregorio"
    },
    {
      "author": "A. Torrigiani"
    },
    {
      "author": "F. Fabbrizzi"
    },
    {
      "author": "L. Burberi"
    },
    {
      "author": "S. Fruttuoso"
    },
    {
      "author": "M. Bernardini"
    },
    {
      "author": "G. Scocchera"
    },
    {
      "author": "A. Fanelli"
    },
    {
      "author": "L. Menicacci"
    },
    {
      "author": "V. Scotti"
    },
    {
      "author": "F. Corradi"
    },
    {
      "author": "A. Morettini"
    }
  ],
  "doi": "",
  "publication_date": "2019-MM-DD",
  "id": "IT102821",
  "url": "https://www.italjmed.org/index.php/ijm/article/view/itjm.2019.s2/1171",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di anni 75, affetta da ipertensione arteriosa, ha presentato negli ultimi anni diversi episodi di perdita di coscienza. Accede nel nostro reparto dopo essere stata rinvenuta a terra, in stato confusionale, con perdita sfinteriale; riferiva perdita di coscienza improvvisa. Per rilievo di insufficienza respiratoria tipo 1 si eseguiva angio-TC del circolo polmonare, positiva per alterazione tromboembolica a carico del ramo segmentario anteriore e posteriore dell’arteria lobare polmonare superiore destra. Dopo esecuzione di monitoraggio ECG Holter ed EEG, risultati negativi, la sincope è stata attribuita all’ipossiema dovuta all’evento embolico. Durante la degenza la paziente ha presentato alcuni episodi di platipnea ed è stata rilevata importante ortodeossia, sproporzionata rispetto al difetto embolico, che regrediva subito in posizione clinostatica e che richiedeva flussi elevati di ossigeno. È stato richiesto ecocardiogramma transesofageo per ricercare la presenza di FOP; l’esame ha mostrato presenza di aneurisma del setto interatriale e, dopo una iniezione di ecocontrasto galenico, marcato e precoce shunt diretto dall’atrio destro in atrio sinistro già in condizioni di riposo. È stata eseguita procedura angiografica di chiusura del FOP in assenza di complicanze, e dopo la procedura la paziente ha potuto ridurre la somministrazione di ossigeno a domicilio fino a risultare al controllo a distanza eupnoica in aria ambiente."
}