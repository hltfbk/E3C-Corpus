{
  "authors": [
    {
      "author": "G. Torin"
    },
    {
      "author": "V. Paon"
    },
    {
      "author": "A. Dalbeni"
    },
    {
      "author": "A.P. Sacco"
    },
    {
      "author": "A. Mazza"
    }
  ],
  "doi": "",
  "publication_date": "2019-MM-DD",
  "id": "IT102851",
  "url": "https://www.italjmed.org/index.php/ijm/article/view/itjm.2019.s2/1171",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di nazionalità rumena, 50 anni, si presentava presso l’ambulatorio di Medicina Interna per ittero, dolore addominale e calo ponderale (13 kg in 6 mesi). L’anamnesi patologica remota era negativa; la paziente negava l’assunzione di farmaci e di preparati erboristici. Agli esami ematochimici si rilevava: bilirubina 24 mg/dl, prevalentemente diretta (20 mg/dL) rialzo degli enzimi epatici e di colestasi (ALT 70 U/L, AST 100 U/L, GGT 250 U/L, PT INR 1.7, albumina 25 gr/L TSH <0.001 mUI/L, fT4 102.1 pmol/L, TRab 345 Ui/mL, negativa la ricerca di autoanticorpi specifici per epatite autoimmune ed i markers virali). L’ecografia addominale e la Colangio- RMN non rilevavano calcoli nelle vie biliari e l’ecografia tiroidea mostrava una ghiandola aumentata di volume ed ipervascolarizzata. La biopsia epatica, escludendo cause autoimmunitarie, metaboliche, neoplastiche e tossiche dell’epatopatia, orientava per un quadro di tireotossicosi. Essendo controindicati la terapia con tionamidi e l’intervento chirurgico di tiroidectomia, la paziente è stata sottoposta a terapia inizialmente con perclorato di potassio e successivamente radiometabolica con I-131, con risoluzione della tireotossicosi e dell’ittero (bilirubina 1 mg/dL, TSH 0.4 mUI/L, fT4 15 pmol/L)."
}