{
  "authors": [
    {
      "author": "A. Evangelisti"
    },
    {
      "author": "G.B. Cappello"
    },
    {
      "author": "E. De Marte"
    },
    {
      "author": "A. Zogheri"
    },
    {
      "author": "M. Ongari"
    }
  ],
  "doi": "",
  "publication_date": "2019-MM-DD",
  "id": "IT102823",
  "url": "https://www.italjmed.org/index.php/ijm/article/view/itjm.2019.s2/1171",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna, caucasica, 71 anni, con storia di appendicectomia, colecistectomia per litiasi e safenectomia. Diverticolosi del colon. Comparsa da circa un mese di dolori addominali ad andamento altalenante con nausea e vomito. All’Eco e quindi alla TC addome presenza di versamento ascitico di discreta entità associato a diverticolosi in particolare del colon discendente, con marcato ispessimento parietale. Viene sospettata una diverticolite con possibile perforazione coperta responsabile del versamento ascitico. La colonscopia conferma severa diverticolosi del colon sn. in assenza di patologia proliferativa e la citologia del liquido peritoneale ottenuto dalla paracentesi esplorativa è negativa. Ma gli indici di flogosi sono spenti, è assente la febbre, la cenestesi è compromessa ed il versamento ascitico è in lieve incremento ad un controllo ecografico. Si effettua quindi laparoscopia esplorativa, che documenta un quadro di diffuso ispessimento peritoneale con nodulazioni e l’esame istologico evidenzia un mesotelioma peritoneale. La paziente viene quindi inviata a centro Oncologico di riferimento per citoriduzione chirurgica e HIPEC (chemioterapia ipertermica intraperitoneale."
}