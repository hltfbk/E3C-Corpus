{
  "authors": [
    {
      "author": "Francescopaolo Mattioli"
    }
  ],
  "doi": "",
  "publication_date": "2006-MM-DD",
  "id": "IT104195",
  "url": "http://www.mattiolifp.it/Casi_ita/Caso_10.pdf",
  "source": "Prof. Dr. Francescopaolo Mattioli",
  "source_url": "http://www.mattiolifp.it",
  "licence": "CC-BY",
  "language": "it",
  "type": "other",
  "description": "",
  "text": "Donna - età: aa. 62 -\n\nAnamnesi Patologica Remota - Diabete trattato e compensato.\n\nAnamnesi Patologica Prossima\nDa quattro mesi circa dolore sordo all'ipocondrio destro; febbre fino a 38°C e perdita di peso (circa 10 Kg negli ultimi tempi). Tentativi di terapia medica non sortiscono effetto alcuno.\n\nEsame Obiettivo\nStato febbrile senza altre particolari caratteristiche all'esame generale. L'addome è trattabile, non dolorabile alla palpazione, organi ipocondriaci nei limiti, assenza di masse palpabili.\n\nEsami Diagnostici\nGlobuli Bianchi 13.700, di cui granulociti neutrofili: 67%, linfociti: 23%, eosinofili: 2,6%, monociti: 7%. Glicemia nei limiti della norma; serologia negativa per HBV, HCV, HIV, idatidosi; lieve rialzo della Fosfatasi Alcalina (435 U/l) e delle γGT (83 U/l). Lieve rialzo delle globuline a fronte di normale livello dell'albumina. CEA, CA19-9, alfa-fetoproteina nei limiti della norma.\n\nEcotomografia addominale dimostra nel lobo Dx del fegato massa ipoecogena, disomogenea, di circa 6 cm di diametro, priva di capsula periferica.\n\nNegatività di Rx torace ed esofago-gastro-scopia.\n\nLa Tomografia Computerizzata (TC) conferma la presenza nell'VIII segmento epatico, in sede sottocapsulare, di area tondeggiante, ipodensa, a margini mal definiti. Dopo somministrazione di IV mezzo di contrasto, la lesione dimostra debole ed eterogeneo contrast-enhancement, con qualche area centrale più rarefatta, senza enhancement periferico.\n\nLa Risonanza Magnetica (RM)\tè condotta con sequenze spin-eco, T1 pesate (TR/TE 550/20) e T2 pesate (TR/TE 1800/120), seguite da sequenze T1 pesate dopo somministrazione di IV Gd-DTPA. L'esame dimostra segnale di debole intensità in T1, intenso enhancement in T2-pesate e\t\taree centrali di iperintensità, corrispondenti a quelle osservate in TC con contrasto.\tDopo somministrazione di Gd-DTPA si osserva spessa area periferica intorno alla massa centrale ipodensa.\n\nL'esame citologico, eseguito mediante aspirazione eco-guidata con ago sottile (FNA), non è in grado di fornire elementi contributivi alla diagnosi di natura.\n\nPoichè la serie degli esami clinici e strumentali non è in grado di definire una diagnosi di certezza, in considerazione delle caratteristiche espansive della lesione e dell' aspetto simil- neoplastico, si decide per intervento resettivo del fegato.\n\nIntervento chirurgico\nLaparotomia sottocostale destra a esse, prolungata a sinistra della linea mediana. Il fegato destro presenta massa di aspetto neoplastico, di circa 6 cm di diametro massimo, di colorito giallo- roseo, ombelicata al centro, piuttosto infossata nel parenchima epatico circostante, dal quale è separata da un solco circonferenziale. I restanti ambiti epatici appaiono normali e l'ecografia peroperatoria conferma le caratteristiche già note della lesione e l'assenza di altre manifestazioni patologiche.\nIn considerazione delle dimensioni e dell'aspetto simil-neoplastico della lesione oltre al fatto che non è stato possibile stabilirne una diagnosi definita, si decide di eseguire epatectomia destra regolata.\n\nAnatomia Patologica\nMacroscopia - Si conferma quanto già sopra descritto: la massa è ben circoscritta, di consistenza sostenuta e misura circa 6 cm di diametro massimo. Al taglio essa appare compatta, di colore giallo-grigiastro, con aree emorragiche e necrotiche. Non è osservabile una capsula peritumorale. Il fegato adiacente ha aspetto normale.\n\nMicroscopia ( Fig. 6-10) - Sezioni allestite con ematossilina-eosina, acido periodico Schiff, Ziel-Nielsen, Grocott. La lesione è costituita da larga area di denso tessuto fibroso, con aspetto laminato a spirale, e da infiltrati infiammatorii costituiti da plasmacellule, linfociti, macrofagi, leucociti polimorfonucleati e istiociti a citoplasma schiumoso. Si repertano anche numerosi e voluminosi fibroblasti fusati od ovali. Estese lande necrotiche son anche presenti. I bordi della formazione sono indistinti e una incompleta capsula fibrosa intrappola dotti biliari infiammati. Sono evidenti foci di flebite obliterante. Anche i dotti biliari nel parenchima epatico circostante mostrano segni flogistici di parete. Non si osservano mitosi anomale. Tutta la massa è finemente vascolarizzata. Le colorazioni per la ricerca di microrganismi sono negative.\nDiagnosi: pseudo-tumore infiammatorio del fegato.\n\nIl decorso post-operatorio è regolare; i controlli a distanza rivelano guarigione definitiva e ottimale rigenerazione epatica."
}