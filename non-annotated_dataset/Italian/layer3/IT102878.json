{
  "authors": [
    {
      "author": "L. Picco"
    },
    {
      "author": "P. Agostinis"
    },
    {
      "author": "C.A. Scott"
    },
    {
      "author": "S. De Carli"
    }
  ],
  "doi": "",
  "publication_date": "2020-MM-DD",
  "id": "IT102878",
  "url": "https://www.italjmed.org/index.php/ijm/article/view/itjm.2020.s2",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Maschio, 70 anni, accolto per febbre con brivido e faringodinia, non responsiva alla terapia antibiotica. Gli esami sierologici, colturali e l’autoimmunità erano negativi. L’ecocardiogramma evidenziava un lieve film pericardico, l’ecografia dell’addome e la radiografia del torace erano negative. La TC torace-addome evidenziava un’epatomegalia. Si assisteva alla comparsa di rash fugace e ad incremento degli indici di citonecrosi epatica, della ferritina e dell’LDH. La PET TC metteva in luce un’ipercaptazione focale a livello del V e VIII segmento epatico, a livello splenico, e della pleura. La biopsia epatica, la BOM e la biopsia cutanea risultavano negative. Nell’ipotesi di Morbo di Still dell’adulto complicato da Sindrome emofagocitica si decideva di trattare il paziente con boli di steroide e Anakinra, senza modifiche del quadro. Il paziente veniva sottoposto a seconda BOM, anch’essa negativa e a seconda biopsia epatica. La procedura si complicava con shock emorragico ed exitus. Il riscontro diagnostico evidenziava un quadro di IVLBCL con localizzazione epatica, splenica, polmonare e miocardica."
}