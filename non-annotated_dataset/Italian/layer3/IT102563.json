{
  "authors": [
    {
      "author": "C. Bazzini"
    },
    {
      "author": "A.M. Romagnoli"
    },
    {
      "author": "M. Camarda"
    },
    {
      "author": "E. Scarpignato"
    },
    {
      "author": "O. Panichi"
    },
    {
      "author": "V. Verdiani"
    }
  ],
  "doi": "",
  "publication_date": "2015-MM-DD",
  "id": "IT102563",
  "url": "https://www.italjmed.org/index.php/ijm/article/view/itjm.2015.s2/548",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Riportiamo il caso di un uomo di 54 anni ricoveratosi presso la nostra U.O. per febbre serotina ed astenia. In anamnesi: pregressa tonsillectomia ed ernioplastica inguinale; discopatie lombo-sacrali; rilievo di soffio cardiaco dalla giovane età senza ulteriori accertamenti; recente visita otorinolaringoiatrica (ORL) con esecuzione di rinoscopia in previsione di rinoplastica. All’ingresso pz emodinamicamente stabile, piretico; non linfoadenopatie superficiali palpabili, al cuore toni validi ritmici, soffio puntale olosistolico dolce irradiato al mesocardio; esame obiettivo di torace e addome nella norma. Agli esami ematici: leucocitosi neutrofila, rialzo degli indici di flogosi (fibrinogeno 600mg/dl, PCR 5.2mg/dl, VES 56mm/h). Sono state prelevate urinocolture ed emocolture e queste ultime sono risultate positive per Gemella morbillorum. All’ecocardiogramma transtoracico e transesofageo rilievo di prolasso del lembo mitralico posteriore con severa insufficienza valvolare in assenza di vegetazioni endocarditiche. Le indagini strumentali (Rx torace, eco-addome, ortopanoramica dentaria) volte alla ricerca di foci infettivi sono risultate negative. È stata effettuata terapia antibiotica mirata con amoxicillina/clavulamato e ciprofloxacina con rapida defervescenza. La Gemella morbillorum è un cocco Gram positivo, anaerobio facoltativo e commensale della flora umana dell’orofaringe, dell’apparato genitourinario e gastroeneterico. In letteratura sono riportati casi di endocardite da tale agente in seguito ad esami endoscopici ed in particolare casi di sepsi dopo procedure ed esami ORL."
}