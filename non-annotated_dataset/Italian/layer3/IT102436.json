{
  "authors": [
    {
      "author": "S. Tonelli"
    },
    {
      "author": "G. Carrieri"
    },
    {
      "author": "G. Cioni"
    }
  ],
  "doi": "",
  "publication_date": "2013-MM-DD",
  "id": "IT102436",
  "url": "https://italjmed.org/index.php/ijm/article/view/itjm.2013.s2/491",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Uomo di 62 anni, sottoposto ad intervento di emicolectomia destro per neoplasia con metastasi epatiche. L’istologia definiva la stadiazione in pT3pN2pM1. Iniziava chemioterapia con protocollo FolfOx 4 in previsione di metastasectomia epatica. Praticava dodici cicli con scomparsa delle metastasi. A distanza di otto mesi ricompariva una localizzazione epatica trattata chirurgicamente e riprendeva terapia con capecitabina per os per otto cicli ottenendo una remissione completa. A distanza di un anno dal termine delle cure si riscontravano tre lesioni epatiche che diventavano sette ad una ecografia intraoperatoria comportando multiple resezioni wedge. Mutazione K-RAS assente; intraprendeva terapia con CPT-11, Cetuximab e Capecitabina che, dopo il primo ciclo, veniva sospesa per tossicità gastrointestinale severa. Alla ristadiazione con ecografia con mezzo di contrasto epatospecifico vi era una lesione epatica ma compariva una raccolta gastrica che drenata risultava positiva per metastasi. In accordo con il paziente si riprendeva terapia con capecitabina e cetuximab a scopo palliativo. Dopo il primo ciclo il paziente era dispnoico, astenico con edemi declivi, riferiva episodi di macroematuria, all’emocromo vi era una anemia severa non responsiva alle trasfusioni. Le condizioni cliniche peggioravano dal punto di vista respiratorio, comparivano petecchie; si evidenziava una iperbilirubinemia, una piastrinopenia con LDH elevate e coagulazione nella norma. Quadro suggestivo per anemia emolitica microangiopatica verosimilmente iatrogena. Eseguiva plasmaferesi con exitus."
}