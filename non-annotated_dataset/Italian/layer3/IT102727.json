{
  "authors": [
    {
      "author": "D’Ambrosio D"
    },
    {
      "author": "Vatiero V"
    },
    {
      "author": "Benincasa A"
    },
    {
      "author": "Auletta S"
    },
    {
      "author": "Concilio M"
    },
    {
      "author": "Giovine S"
    },
    {
      "author": "Ievoli F"
    }
  ],
  "doi": "",
  "publication_date": "2018-MM-DD",
  "id": "IT102727",
  "url": "https://www.italjmed.org/index.php/ijm/article/download/itjm.2018.s1/1068/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Una donna di 61 anni con anamnesi di tiroidite di Hashimoto si rivolgeva al nostro ospedale lamentando stanchezza, epigastralgia ed episodi di vomito. L’esame obiettivo evidenziava una iperpigmentazione generalizzata, un gozzo diffuso della tiroide di grado 1 e valori pressori nella norma. Gli esami di laboratorio di ingresso rivelavano una severa iponatriemia ipoosmolare (euvolemica), per la quale venivano eseguiti gli approfondimenti del caso, con diagnosi di insufficienza surrenalica primaria per la presenza di bassi livelli di cortisolo sierico mattutino, di aldosterone e DHEA-S, e di elevati valori di ACTH e di attività reninica plasmatica. La TC addome mostrava un’ipotrofia delle ghiandole surrenali. Gli autoanticorpi contro GAD, ICA, IA2 e transglutaminasi risultavano negativi. Per la persistenza della sintomatologia dispeptica la paziente veniva sottoposta ad EGDS con evidenza endoscopica di appiattimento delle pliche della seconda porzione duodenale, la cui biopsia dava esito di un quadro istologico “celiac-like”. Il riscontro di aplotipo DR5-DQ7/DR5-DQ7 alla tipizzazione molecolare degli alleli HLA di classe II escludeva la malattia celiaca, la positività degli Ab anti-enterociti faceva porre diagnosi di enteropatia autoimmune (AIE). Veniva, nel frattempo, avviata la terapia corticosteroidea (idrocortisone+fludrocortisone) con ottenimento di un netto miglioramento clinico e della normalizzazione degli elettroliti plasmatici."
}