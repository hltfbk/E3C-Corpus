{
  "authors": [
    {
      "author": "T. Lusenti"
    },
    {
      "author": "F. Fiorini"
    },
    {
      "author": "A. D’Amelio"
    },
    {
      "author": "A. Granata"
    },
    {
      "author": "S. Andrulli"
    }
  ],
  "doi": "https://doi.org/10.1177/039493621102300401",
  "publication_date": "2011-MM-DD",
  "id": "IT102081",
  "url": "https://journals.aboutscience.eu/index.php/gcnd/issue/view/112",
  "source": "GCND Giornale di Clinica Nefrologica e Dialisi",
  "source_url": "https://journals.aboutscience.eu/index.php/gcnd",
  "licence": "CC-BY-NC",
  "language": "it",
  "type": "journal",
  "description": "",
  "text": "Il paziente maschio di 53 anni (che annoverava in anamnesi familiare una figlia diciannovenne affetta da nefrolitiasi), con anamnesi negativa per diabete e ipertensione, aveva presentato dall’età di 16 anni numerose coliche renoureterali da ambo i lati e per tale patologia era da allora sottoposto a follow-up clinico-ecografico presso l’ambulatorio nefrologico della calcolosi urinaria con diagnosi di calcolosi urica. Nel 2003 aveva subito l’asportazione di un nevo all’avambraccio destro. Nell’ottobre 2010 era giunto al Pronto Soccorso per dolore scapolare destro con riscontro radiologico di periartrite calcifica scapolo-omerale. Per familiarità positiva da parte paterna per neoplasia intestinale aveva eseguito nel novembre 2010 screening colorettale che era risultato negativo. Negli ultimi esami di laboratorio del dicembre 2010 presentava funzionalità renale nella norma (creatininemia 1,11 mg/dL, FG calcolato per maschio non afroamericano secondo la formula dell’MDRD 70 ml/m’/1,73 mq, azotemia 34 mg/dL), Nell’esame chimico-fisico delle urine: pH 6,5, PS 1011, proteinuria ed Hb assenti, test ai nitriti ed esterasi leucocitaria negativi. Nella citofluorimetria urinaria: eritrociti 14 n./uL (v.n. 0-15), leucociti 6 n./uL (v.n. 0-20), batteriuria e cristalluria nei limiti. Elettroliti serici, assetto lipidico, emocromo ed elettroforesi sieroproteica risultavano pure entro i range di normalità. L’uricemia era 5,6 mg/dL (vn. 3,4-8,5 mg/dL). Nello screening metabolico per nefrolitiasi erano presenti: ipernatriuria (Na 169 mmol/24 h, v.n. fino a 100 mmol/die) e iperazoturia (9187 mg/24 h, v.n. 3000-8000 mg/die), con calciuria, uricuria, ossaluria e citraturia nei limiti e volume urinario > 2 lt/24 h. Era pertanto in terapia idropinica con indicazione a una dieta iposodica e con riduzione dell’apporto di proteine animali, associati a citrato di potassio. Nel dicembre scorso si presenta presso il nostro ambulatorio nefrologico di ecografia lamentando l’insorgenza, 3 giorni prima, di colica renoureterale destra non accompagnata da febbre né ematuria. Viene sottoposto ad esame ecografico dei reni e delle vie urinarie mediante ecografo Siemens Antares con sonda convex da 3,5 MHZ, che mostra reni in sede, di volume normale (asse longitudinale > 10 m da ambo i lati), con idronefrosi destra di II grado associata a lieve riduzione dello spessore parenchimale, in assenza di calcoli evidenziabili in ambito urinario. Il paziente viene indirizzato all’uro-TAC, che per maggior disponibilità temporale viene eseguita in sede extraospedaliera. Viene effettuata uro-TAC senza l’impiego del mdc che conferma la presenza di marcata idronefrosi a destra, senza apparente evidenza di calcoli in sede renale e ureterale. Per il persistere della sintomatologia dolorosa e per una più precisa valutazione eziopatogenetica si ripresenta al nostro ambulatorio a visita di controllo. Indagato anamnesticamente riferisce un non meglio precisato episodio di allergia in corso di esame radiologico effettuato con l’uso del mezzo di contrasto iodato. In considerazione di ciò, e su indicazione del collega radiologo, viene inviato all’esecuzione di uro-RMN dell’addome. L’indagine conferma il reperto dell’ecografia e della TAC addome di dilatazione delle cavità calico-pieliche del rene destro fino al giunto pieloureterale, non si rilevano difetti di riempimento imputabili a calcoli nelle vie escretrici dilatate, con uretere destro che in tutto il suo decorso non si mostra ectasico. Il quadro depone per ostruzione del giunto pieloureterale (OGPU) destro. Si conferma in aggiunta la lieve riduzione dello spessore parenchimale a livello del rene destro, già riscontrata nelle precedenti indagini. A conferma della diagnosi e per meglio valutare il grado di compromissione funzionale del rene interessato il paziente viene sottoposto a scintigrafia renale dinamica con stimolo diuretico con furosemide. L’esame effettuato con 99mTc-MAG3 conferma la ridotta funzionalità renale destra con segni riferibili a dilatazione e ostruzione delle vie escretrici omolaterali significative per OGPU, con parametri morfo-funzionali del rene sinistro sostanzialmente nella norma. Il paziente viene successivamente sottoposto ad intervento di pieloplastica del rene destro con buon esito. Nei mesi seguenti non ha, a tutt’oggi, presentato episodi recidivi di colica renale."
}