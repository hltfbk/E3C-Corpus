{
  "authors": [
    {
      "author": "F. Rivolta"
    },
    {
      "author": "R. Baiardini"
    },
    {
      "author": "M. Bamberga"
    },
    {
      "author": "L. Pavan"
    },
    {
      "author": "A. Grechi"
    }
  ],
  "doi": "",
  "publication_date": "2014-MM-DD",
  "id": "IT102521",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Il paziente, maschio di 70 aa, affetto da ipertensione arteriosa e fibrillazione atriale cronica in TAO, è giunto in PS per deperimento organico ed anemia quindi è stato ricoverato per verosimile neoplasia gastrointestinale. Ha eseguito coloscopia con polipectomia (lesione benigna), ecografia addome (ingrandimento surrenalico bilaterale di circa 12 cm a dx e 10 cm a sin), TC torace (negativa), TC addome (conferma della surrenopatia), dosaggio catecolamine (negativo). È stato quindi sottoposto ad agoaspirato ecoguidato della massa dx con esito di neoplasia maligna scarsamente differenziata compatibile con primitività surrenalica. Alla PET total body positività per i surreni, un linfonodo laterocervicale e un nodulo tiroideo del lobo dx. Anche quest’ultimo è stato sottoposto ad agoaspirato ecoguidato con esito negativo. Vista la rarità della patologia il paziente è stato inviato presso l’Istituto dei Tumori di Milano per l’intervento chirurgico di asportazione delle masse in un’unica seduta. Attualmente il paziente risulta in follow up."
}