{
  "authors": [
    {
      "author": "Mastrobuoni C"
    },
    {
      "author": "Gallucci F"
    },
    {
      "author": "Magliocca A"
    },
    {
      "author": "Ronga I"
    },
    {
      "author": "Valentino U"
    },
    {
      "author": "Uomo G"
    }
  ],
  "doi": "",
  "publication_date": "2016-MM-DD",
  "id": "IT102629",
  "url": "https://www.italjmed.org/index.php/ijm/article/download/itjm.2016.s1/857/",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Paziente di sesso maschile, di anni 42, con disagio sociale (straniero, homeless). Forte bevitore di alcolici ad alta gradazione e fumatore. Viene ricoverato per trauma cranico con ferita lacero-contusa in seguito ad aggressione per strada. Escluse lesioni emorragiche cerebrali viene poi trasferito nella nostra UO. L’anamnesi rilevava crisi dolorose addominali ricorrenti in occasione di abusi etilici. Indagini di laboratorio evidenziavano aumento di lipasi, amilasi, transaminasi ed anemia macrocitica. Un esame TC mostrava un ematoma nel contesto della parete dell’intera C-duodenale senza segni di sanguinamento attivo, pluriconcamerato; pancreas aumentato di volume con ectasia duttale, calcificazioni e alcune pseudocisti. Il paziente era reticente nel riferire se durante l’aggressione aveva subìto anche traumi addominali di rilievo tali da giustificare la lesione riscontrata. Il quadro clinico si stabilizzava, l’emocromo migliorava e l’addome restava trattabile. Nella necessità di escludere/indirizzarsi verso una terapia chirurgica della lesione duodenale, a distanza di sei giorni veniva eseguita una RMN con sequenze colangio-wirsung: l’ematoma della parete duodenale veniva meglio definita come una pseudocisti cefalica a contenuto emorragico nel contesto di estese lesioni da pancreatite cronica calcifica. Il paziente continuava una terapia nutrizionale conservativa e lentamente le condizioni miglioravano. A distanza di sei mesi una indagine ecografica ha mostrato una netta riduzione della pseudocisti cefalica paraduodenale."
}