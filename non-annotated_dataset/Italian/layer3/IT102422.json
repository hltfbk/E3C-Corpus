{
  "authors": [
    {
      "author": "V. Nestico"
    },
    {
      "author": "M. Lucia"
    },
    {
      "author": "R. Cimino"
    },
    {
      "author": "D. Frontera"
    },
    {
      "author": "S. Giancotti"
    },
    {
      "author": "C. Pintaudi"
    },
    {
      "author": "M. Polistena"
    },
    {
      "author": "S. Mazzuca"
    }
  ],
  "doi": "",
  "publication_date": "2013-MM-DD",
  "id": "IT102422",
  "url": "https://italjmed.org/index.php/ijm/article/view/itjm.2013.s2/491",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Nel febbraio 2012 una giovane di 29 anni è giunta dal proprio domicilio in Pronto Soccorso per torpore, ipotermia severa (29°C) e ipotensione. L’anamnesi era connotata da idrocefalo diagnosticato nella prima infanzia, serie di interventi di derivazione liquorale, epilessia, paresi spastica agli arti superiori, oligofrenia. Più recentemente la paziente era stata sottoposta ad intervento per occlusione intestinale, con colostomia. In prima giornata di ricovero si sono manifestati dispnea di forte intensità (SaO2 78%) e ipotensione severa; la radiografia del torace ha messo in evidenza addensamenti parenchimali multipli, gli esami di laboratorio hanno rivelato leuco-piastrinopenia (GB 2.500 - PLT 55.000) e compromissione dei parametri emocoagulativi (PTT 64 sec - D-dimero 4,35 mg/L). Abbiamo praticato terapia con O2, Soluzione fisiologica 1000 ml/ora, e provveduto al trasferimento in Rianimazione. Al rientro abbiamo osservato febbre e somministrato terapia con Meropenem e Linezolid, con successo. Dopo due mesi la paziente è ritornata in Ospedale per torpore e ipotermia; in Medicina d’urgenza è stata praticata necrosectomia di una ulcerazione in regione glutea, e trasfusione di emazie concentrate a motivo di anemia severa. Nel nostro Reparto abbiamo riscontrato emocolture positive per Acinetobacter baumannii e per Staphylococcus warneri resistente alla Meticillina e produttore di beta lattamasi. Dietro guida dell’antibiogramma abbiamo somministrato Colistina e Daptomicina, ottenendo graduale miglioramento del quadro clinico, fino alla dimissione."
}