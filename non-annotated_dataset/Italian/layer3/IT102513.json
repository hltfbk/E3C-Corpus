{
  "authors": [
    {
      "author": "E. Peros"
    },
    {
      "author": "S. Tirella"
    },
    {
      "author": "F. Costanzo"
    },
    {
      "author": "A. D’Ospina"
    },
    {
      "author": "L. Magnani"
    }
  ],
  "doi": "",
  "publication_date": "2014-MM-DD",
  "id": "IT102513",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di 77 anni ricoverata presso il nostro reparto per prurito diffuso, persistente da 2 mesi circa ed ittero. La paziente ha in anamnesi un IMA nel gennaio 2013, in seguito al quale ha iniziato terapia con acido acetilsalicilico, ramipril, metoprololo, atorvastatina; Inizialmente il medico curante aveva sospeso l’atorvastatina ed iniziato terapia con acido ursodesossicolico per il riscontro ecografico di calcoli e fango nella colecisti, senza tuttavia beneficio clinico e/o biochimico. Agli esami ematochimici eseguiti durante il ricovero si evidenziava netto incremento degli indici di colestasi epatica (γGT 400U/L, Fosfatasi alcalina 700U/L, Bilirubina tot 4.8mg/dl con frazione diretta di 4mg/dl) e lievemente aumentati gli indici di citolisi epatica (AST 150U/L, ALT 200U/L). Negativi i markers per epatite virale e l’autoimmunità. Èstata eseguita colangio-RMN che ha escluso la dilatazione e/o la presenza di materiale nel lume delle vie biliari. Nel forte sospetto di danno iatrogeno è stato sospeso il ramipril con progressivo miglioramento della sintomatologia e degli indici di funzionalità epatica."
}