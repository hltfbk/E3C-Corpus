{
  "authors": [
    {
      "author": "A. Sponchiado"
    },
    {
      "author": "M. Leoni"
    },
    {
      "author": "M. Rattazzi"
    },
    {
      "author": "P. Pauletto"
    }
  ],
  "doi": "",
  "publication_date": "2017-MM-DD",
  "id": "IT102711",
  "url": "https://italjmed.org/index.php/ijm/article/view/itjm.2017.s1/960",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di 79 anni senza precedenti di rilievo si presentava alla nostra attenzione per astenia, febbre e tosse. Alla radiografia del torace evidenza di versamento pleurico sinistro. Agli esami ematochimici presenza di leucocitosi, insufficienza renale acuta, aumento degli indici di flogosi. Veniva avviata terapia antibiotica con scarso beneficio sulla febbre e la tosse. Tutte le indagini microbiologiche risultavano negative. Contestualmente si assisteva a progressivo peggioramento della funzionalità renale, incremento dei valori di pressione arteriosa e comparsa di edemi alle cosce e al tronco. All’esame urine era presente microematuria con lieve proteinuria. Per la persistenza di febbricola e tosse stizzosa la paziente veniva sottoposta a HRCT che mostrava la presenza di un addensamento polmonare destro a pattern reticolare. Nel frattempo ci veniva confermata la positività degli ANCA anti-MPO ad alto titolo. Nel sospetto di vasculite sistemica veniva eseguita biopsia renale che mostrava un quadro di glomerulonefrite extracapillare pauci-immune, compatibile con il sospetto di poliangioite microscopica. Con l’avvio di terapia steroidea ad alto dosaggio si è assistito a progressivo miglioramento clinico e degli indici di funzionalità renale, che alla dimissione risultavano quasi normalizzati."
}