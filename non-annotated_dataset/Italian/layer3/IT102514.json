{
  "authors": [
    {
      "author": "E. Peros"
    },
    {
      "author": "A. D’Ospina"
    },
    {
      "author": "F. Costanzo"
    },
    {
      "author": "S. Tirella"
    },
    {
      "author": "L. Magnani"
    }
  ],
  "doi": "",
  "publication_date": "2014-MM-DD",
  "id": "IT102514",
  "url": "https://www.italjmed.org/index.php/ijm/article/view/itjm.2014.s2/487",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Donna di 65 anni ricoverata presso il nostro reparto per epatocolangite acuta con ittero (ALT 2000 UI/L, Bilirubina tot 20mg/dl prevalentemente di tipo diretto) senza evidenza ecografica di dilatazione delle vie biliari intra ed extraepatiche. Il profilo autoanticorpale era il seguente: ANA 1:1280, AMA/ASMA/LKM: negativi. Negativi i markers per epatite virale acuta. Per meglio definire la patologia epatica autoimmunitaria si è proceduto ad agobiopsia epatica percutanea US guidata da operatore con più di 40 biopsie/anno. La paziente non aveva una storia di sanguinamenti, non era in trattamento con antiaggreganti o anticoagulanti ed aveva nella norma i parametri emocoagulativi. Sono stati eseguiti due “passaggi” a carico del lobo destro con accesso sottocostale. Sono stati utilizzati aghi tipo Menghini modificati 18G. Dopo il secondo “passaggio” la paziente ha lamentato dolore lancinante in ipocondrio destro. Èstata eseguita TAC con mdc che ha evidenziato piccolo ematoma subcapsulare, monitorizzato in seguito con l’ecografia, con spontanea risoluzione in terza giornata."
}