{
  "authors": [
    {
      "author": "M.T. Allù"
    },
    {
      "author": "C. Battaglia"
    }
  ],
  "doi": "https://doi.org/10.4081/mm.2003.4286",
  "publication_date": "2003-06-30",
  "id": "IT103021",
  "source": "microbiologia medica",
  "source_url": "https://www.pagepressjournals.org/index.php/mm/",
  "licence": "CC-BY-NC",
  "language": "it",
  "url": "https://www.pagepressjournals.org/index.php/mm/article/view/4286",
  "type": "journal",
  "description": "",
  "text": "Gravida alla 28esima settimana di gestazione accusa febbre e disturbi gastrointestinali. La donna partorisce alla 30esima settimana di gravidanza. La neonata alla nascita presenta edemi diffusi e idrope; vengono immediatamente eseguiti gli esami ematochimici (emocromo: globuli bianchi 19.000/mm3; piastrine 91.000/mm3; PCR 22mg/l) ed emocoltura utilizzando un flacone pediatrico PED/PLUS della BD. Viene instaurata prontamente terapia antibiotica con ampicillina-sulbactam (100 mg x 3/die per 14 giorni) e amikacina (15 mg x 2/die per 14 giorni).\nL’emocoltura si positivizza dopo 12 ore di incubazione.\nDall’emocoltura viene eseguito un vetrino per la colorazione di gram, si osservano bacilli gram-positivi. Viene fatta comunicazione immediata al reparto. Si eseguono delle subcolture su agar sangue di pecora e agar cioccolato, le piastre vengono incubate in aerobiosi ed in atmosfera di CO2 al 5-10% a 37°C. Dopo 24 ore di incubazione si sono sviluppate delle colonie piccole, translucide, grigie con un sottile alone di ß-emolisi che non eccede la colonia. Il test della catalasi risulta positivo, l’esame microscopico evidenzia coccobacilli gram-positivi. Si procede all’identificazione biochimica utilizzando le gallerie API-LISTERIA e API-CORYNE (BIOMERIEUX)."
}