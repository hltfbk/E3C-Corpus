{
  "authors": [
    {
      "author": "C. D’Alessandro"
    },
    {
      "author": "E. Colombini"
    },
    {
      "author": "G. Pasquariello"
    },
    {
      "author": "G. Sbragia"
    },
    {
      "author": "A. Cupisti"
    }
  ],
  "doi": "https://doi.org/10.1177/039493621002200401",
  "publication_date": "2010-MM-DD",
  "id": "IT102077",
  "url": "https://journals.aboutscience.eu/index.php/gcnd/issue/view/84",
  "source": "GCND Giornale di Clinica Nefrologica e Dialisi",
  "source_url": "https://journals.aboutscience.eu/index.php/gcnd",
  "licence": "CC-BY-NC",
  "language": "it",
  "type": "journal",
  "description": "",
  "text": "Donna di 75 anni affetta da diabete mellito di tipo 2 da 15 anni, ipertensione arteriosa e insufficienza renale cronica, giunge presso il nostro ambulatorio nel febbraio 2008 per peggioramento dei valori di funzione renale e malessere. Dall’anamnesi: nel 1998 comparsa di dispnea da sforzo e riscontro di riduzione della funzione ventricolare sinistra (FE 43%), ipertrofia ventricolare sinistra e stenosi subcritica della carotide interna sinistra. Nell’agosto 1999 resezione segmentaria del sigma per adenocarcinoma. Nell’agosto 2000 edema polmonare acuto e riscontro coronarografico di stenosi subcritiche coronariche. Nel 2007 riscontro di creatininemia di 1,6 mg/dL con eGFR calcolato 33,5 ml/min/1,73 m2. Alla paziente viene consegnata una dieta per diabetici con 1,2 g/kg p.c. di proteine. Terapia farmacologica: atorvastatina 20 mg/die, amiodarone 200 mg/die, doxazosina 4 mg/die, amlodipina 10 mg/die, carvedilolo 50 mg/die, lisina acetilsalicilato 1/die, allopurinolo 150 mg/die, candesartan 16 mg/ die, furosemide 125 mg 3 volte la settimana, nitroglicerina 10 mg/die, repaglinide 6 mg/die, metformina 1000 mg/die. La Tabella II riporta i principali parametri al tempo della prima visita. E.O.: lieve edema agli arti inferiori, peso corporeo 84 kg, SGA-B. P.A. 150/95 mmHg. Esame urine: pH 5,5, densità 1012, proteinuria assente, sedimento n.d.n. Ecografia addome: epatosteatosi, dimensioni renali 11 cm bilateralmente con struttura diffusamente alterata. Viene sospesa terapia con metformina, iniziata terapia insulinica e prescritta una dieta ipoproteica (0,6 g/kg peso ideale/die), ipofosforica (8 mg/kg/die), a contenuto controllato di sodio (2-3 g/die), lievemente ipocalorica (27 kcal/kg peso ragionevole) a ridotto contenuto di zuccheri semplici, somministrata mediante counselling dietetico. Consigliato un aumento dell’attività fisica. Dopo sei mesi dall’inizio del trattamento si rende necessaria la sospensione della statina per comparsa di mialgie. Inoltre, per un cattivo controllo glico-metabolico viene aumentata la posologia della repaglinide e introdotta insulina Levemir alle ore 23. Si evidenzia una riduzione dei livelli di urea plasmatica e della creatininemia e un miglioramento del profilo lipidico. PA 150/70 mmHg. A distanza di 30 mesi si rileva un ulteriore miglioramento della funzione renale e del profilo glico-metabolico. Pressione arteriosa 130/70 mmHg. La paziente riferisce un miglioramento soggettivo. Il BMI attualmente è 28,5 kg/m2 e l’analisi bioimpedenziometrica rileva un angolo di fase di 4,5°, un BCMI di 8 kg/m2. La paziente continua a seguire la terapia dietetica e abbiamo consigliato di aumentare l’attività motoria in modo da migliorare la composizione corporea a favore della massa magra."
}