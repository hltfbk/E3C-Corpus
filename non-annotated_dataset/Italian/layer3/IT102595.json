{
  "authors": [
    {
      "author": "C. Masetti"
    },
    {
      "author": "S. Cagnacci"
    },
    {
      "author": "A. Lonardo"
    },
    {
      "author": "A. Benetti"
    },
    {
      "author": "M. Maurantonio"
    },
    {
      "author": "F. Carubbi"
    },
    {
      "author": "M. Bertolotti"
    },
    {
      "author": "R. Manna"
    },
    {
      "author": "F. Nascimbeni"
    }
  ],
  "doi": "",
  "publication_date": "2015-MM-DD",
  "id": "IT102595",
  "url": "https://www.italjmed.org/index.php/ijm/article/view/itjm.2015.s2/548",
  "source": "Italian Journal of Medicine",
  "source_url": "https://www.italjmed.org",
  "licence": "CC-BY",
  "language": "it",
  "type": "journal",
  "description": "",
  "text": "Maschio italiano di 28 anni ricoverato per febbre fino a 40°C da un anno con andamento ricorrente ogni 3-4 settimane, associata a linfoadenomegalia latero-cervicale, artromialgie e calo ponderale. La febbre non era responsiva a antipiretici/antibiotici e regrediva spontaneamente in 4-5 giorni. Anamnesi negativa per comportamenti a rischio, viaggi all’estero, esposizione ad animali. Pregressa tonsillectomia per infezioni ricorrenti. Gli esami bioumorali mostravano modesta elevazione degli indici di flogosi con normalizzazione nei periodi intercritici. Negativi i principali accertamenti eseguiti (esami microbiologici/virologici, autoimmunità, marcatori neoplastici, tipizzazione linfocitaria, striscio di sangue periferico, TC total body, ecocardiogramma). La PET evidenziava modica captazione del FDG a carico dei linfonodi latero-cervicali e dell’anello di Waldeyer. L’esame istologico di un linfonodo era compatibile con iperplasia follicolare reattiva. L’analisi genetica escludeva mutazioni sui geni responsabili di FMF e TRAPS. Nel sospetto di sindrome PFAPA il paziente è stato trattato con colchicina con netta riduzione della frequenza degli episodi febbrili."
}