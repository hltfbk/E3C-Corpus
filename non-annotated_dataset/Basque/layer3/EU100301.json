{
  "authors": {
    "author": "Oiartzabal Alberdi, Inés"
  },
  "doi": "",
  "publication_date": "2019-01-15",
  "id": "EU100301",
  "url": "https://addi.ehu.es/handle/10810/30852",
  "source": "University of the Basque Country",
  "source_url": "https://addi.ehu.es/",
  "licence": "CC-BY-NC",
  "language": "eu",
  "type": "other",
  "description": "Abstracts of Dissertations of Medicine",
  "text": "[EUS] Sarrera: Zefaleak osasun publikoaren arazo garrantzitsua dira, prebalentzia altua eta dakarten ezgaitasun eta kostuagatik. Orokorrean, episodioka ematen dira baina %2-5 kasuetan kronifikatu egiten da. Kronifikaziorako hainbat faktore daude eta horien artean zefaleentzako medikazio sintomatikoaren abusua ageri da, zeinak Medikamentu Abusuagatiko Zefalea (MAZ) sor dezakeen.\r\nMetodoa: Artikuluen bilaketa egin da, datu base elektronikoak, aldizkariak eta berrikuspenen bibliografia aztertuz, helburuari eta gaiari erantzuten dioten artikuluak bilatu eta horien berrikuspena eginez.\r\nEmaitzak: MAZ-aren prebalentzia %1-2 dela estimatzen da mundu mailan. Gaur egun, Zefaleen Sailkapen Internazionalaren III.en beta edizioak ematen duen definizioa honakoa da: zefalea ≥15 egun/hilabete, zefaleak tratatzeko medikazioaren gehiegizko erabilera (≥10 edo ≥15 egun/hilabetean farmakoaren arabera) gutxienez 3 hilabeteetan. Oinarrizko zefalearen ezaugarri klinikoak azaldu ohi dituzte eta ohikoenak migraina eta zefalea tentsionala dira. Diagnostikoa sailkapen internazionalak dioen irizpideen arabera egiten da, oinarrizko zefalearen diagnostikoa eta abusatzen farmakoa zehaztuz. Fisiopatologia oraindik ez dago guztiz argituta, baina min bideen alterazioak eta dependentziarekin erlazionatutako alterazioak ikusi dira. Gehiegizko erabileraren prebentzioa gaixo hauetan garrantzitsua da, edukazioa ardatza izanik. Tratamendua pazientearen heziketan, medikazio eragilearen uztean, ager daitezkeen sintomen tratamenduan, eta zefaleen tratamendu akutu eta prebentiboa pazienteari egokitzean datza. Pronostikoari dagokionez, ikerketek errezidiba tasa altuak azaltzen dituzte, batez ere, medikazioa utzi eta lehenengo urtean. \r\nOndorioak: Gaixotasunaren informazio zehatzago bat izate aldera, kalitate oneko ikerketa gehiago behar dira, batez ere, maneiuaren inguruko gomendioak ebidentzia zientifikoan oinarrituta emateko. Horrez gain, prebentzio kanpainak ere beharrezkoak dira min kronikoak sortzen duen ezgaitasuna gutxitzeko."
}