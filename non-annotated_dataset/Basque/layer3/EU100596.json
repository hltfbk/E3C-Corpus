{
  "authors": [
    {
      "author": "Egileak: Janire Iza de Pablo"
    },
    {
      "author": " Xabier Txakartegi Etxebarria"
    }
  ],
  "doi": "",
  "publication_date": "2012-05-18",
  "id": "EU100596",
  "url": "http://www.oeegunea.eus/biltzarrak/komunikazioak/2012-05-18/22-osasun-biltzarra/28",
  "source": "Osasungoa Euskalduntzeko Erakundea",
  "source_url": "http://www.oeegunea.eus",
  "licence": "CC-BY-NC",
  "language": "eu",
  "type": "other",
  "description": "Annual conference of medicine",
  "text": "4.7. Streptococcus pneumoniae-aren aurkako txerto konjugatua. Eraginkorra ote da?\n\t\nEgileak: Janire Iza de Pablo, Xabier Txakartegi Etxebarria\n\t\nOsakidetza. Galdakao-Usansolo Ospitalea. Familia Medikuntza; Osakidetza. Gernika-Lumoko Anbulatorioa. Pediatria Unitatea.\n\t\n\t\n\t\nSarrera\n\tTxertoen eragina oso garrantzitsua izan da gaixotasun infekzioso askoren ezabatze edo gutxitzean eta esan daiteke medikuntzaren historian osasun maila hobetzeko eragin gehien izan duen ekintza txertaketa unibertsala dela. Azken urteetan, alabaina, txerto berri batzuen eraginkortasuna zalantzapean ari da geratzen. Streptococcus pneumoniae-aren (pneumokokoa) aurkako txerto konjugatua da hauetariko kasu bat. 2001an komertzializatu zen txerto heptabalentea. 2007an eta 2009an ordea, hamar eta hamahirubalenteak.\t\n\t\n\t\nHelburuak\n\tKomertzializatu zenetik hamar urte hauetan, txerto konjugatu heptabalenteak umetako gaixotasun pneumokoziko inbaditzailearen aurrean, meningitisaren aurrean batik bat, duen eragina neurtzea da lan honen helburu nagusia.\t\n\t\n\t\n\t\nMetodoak\n\tTxerto antipneumokozikoa Txertaketa Egutegi Ofizial barnean (Frantzia, Britainia Handia, Madril-eko Autonomia Elkartea kasu) eta kanpoan baina oso hedatuta dagoen estatu zein komunitateetako buletin epidemiologiko ofizialen araketa da erabilitako metodoa.\t\n\t\n\t\nEmaitzak\n\tPneumokokoak sortutako bakteriemiaren intzidentzia gutxitu egin zen haurtzaroan txerto konjugatu heptabalentea komertzializatu eta hurrengo urteetan, baina 2005tik aurrera gora egin du lehengoa gaindituz, aipatutako herrialdeetako Buletin Epidemiologikoek erakusten duten moduan. \nIntzidentziaren azken igoera honetan garrantzi handia hartu dute, txerto heptabalentean sartu barik dauden seromotak, bereziki lehen urriak ziren batzuk.\nUrte hauetan pneumokokoak sortutako enpiemak gora egin dute nabarmen, igoera hau txertoa komertzializatu baino lehentsuago antzeman arren.\nPneumokokoak sortutako meningitisek ez dute behera egin, ez modu esanguratsuan bederen, aipatutako herrialdeetan, ezta EAEn ere.\nTxerto hamahirubalente berriko seromotek egun islatzen diren %60-80-ri egingo liokete aurre.\t\n\t\n\t\n\t\n\t\nOndorioak\n\t1-\tPneumokokoak sortutako gaixotasunak grabeak dira, meningitisa bereziki. \n2-\tGure inguruko Estatu ia guztietako Txertaketa Egutegi Ofizialean sartuta dago pneumokokoaren aurkako txerto konjugatua.\n3-\tPneumokokoak sortutako gaixotasun inbaditzailearen intzidentzia, meningitisarena batik bat, ez da jaitsi hamar urte hauetan.\n4-\tTxerto hamahirubalente berriak, duela 9 urteko heptabalenteak baino seromota gutxiagoei aurre eragingo lieke."
}