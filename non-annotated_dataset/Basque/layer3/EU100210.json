{
  "authors": {
    "author": "Ochoteco Maya, Ane"
  },
  "doi": "",
  "publication_date": "2020-10-06",
  "id": "EU100210",
  "url": "https://addi.ehu.es/handle/10810/46480",
  "source": "University of the Basque Country",
  "source_url": "https://addi.ehu.es/",
  "licence": "CC-BY-NC",
  "language": "eu",
  "type": "other",
  "description": "Abstracts of Dissertations of Medicine",
  "text": "Sarrera: Fibrosi Kistikoa (FK) sortzetiko endekapenezko gaixotasun genetikoa da eta\r\ngorputzeko sistema asko kaltetzen ditu. Hala ere, galera handienak arnas sisteman\r\neragiten ditu. Kaukasoar populazioan gaixotasun genetiko hilgarri ohikoena da eta\r\narraza zuriko haurren biriketako arazo kronikoen eragile nagusiena ere bada. Azken\r\nurteetan, FK duten pertsonen bizi kalitatea asko hobetu da, eta horrekin batera, bizi itxaropena luzatu ere. Horretan, diagnostiko goiztiarrak, tratamendu berritzaileek eta FK\r\nunitateetako diziplina anitzeko lantaldeak eragina izan dute. Azken horretan, erizainak,\r\nbereziki, paper garrantzitsua du. Izan ere, gaixotasunak haurren eta horien familiarren\r\n(zaintzaile informalak) bizitzan sekulako inpaktua eragin dezake. Prozesu luze eta\r\nkonplexu horri aurre egiteko, erizainak, osasun-hezkuntzaren bidez, familiarrei haurrei\r\neman beharreko zainketak aurkeztuko die baita gaixotasunari aurre egiteko estrategiak\r\ngaratzeko pauta ezberdinak ere.\r\n\r\nHelburua: lan honen helburu nagusia da FK berriki diagnostikatu dieten haurren\r\nzaintzaile informalei zuzenduriko osasun-hezkuntza programa diseinatzea.\r\n\r\nMetodologia: gaiari buruzko ebidentzia zientifiko berriena lortzeko bilaketa\r\nbibliografikoa egin da. Deskriptoreak (DeCS eta MeSH) eta hitz gakoak definitu dira.\r\nBilaketa bibliografikoa 5 datu-baseetan egin da: Biblioteca Virtual en Salud (BVS),\r\nMedes, Dialnet plus, Pubmed eta Cuiden plus. Bertan, hainbat iragazki erabili dira\r\nemaitzak murrizteko. Artikuluak aukeratzeko barneratze- eta baztertze-irizpideak\r\naplikatu dira. Irizpideak betetzen dituzten artikuluen laburpena irakurri da. Azkenik, lana\r\negiteko baliagarriak diren artikuluak aukeratu dira. Datu-baseez gain, hainbat web\r\norrialde ere erabili dira informazioa lortzeko.\r\n\r\nPlangintza: osasun-hezkuntza programa honek zaintzaile informalek FKren inguruko\r\nezagutzak lortzea eta jokabideak eta gaitasunak garatzea du helburu. Horretarako, 4\r\nsaiotan banatuta dauden 5 gai multzo landuko dira. Horiek garatzeko hainbat jarduera\r\nprestatu dira. Programa, Euskadiko Fibrosi Kistikoa Elkartearen erreferentzia zentroan,\r\nDonostian, emango da eta FK unitate bateko erizain espezialista batek bideratuko du.\r\n\r\nEbaluazioa: ebaluazioa azken saioaren amaieran egingo da. Partaideek emaitzak,\r\nprozesua eta egitura eta baliabideak ebaluatuko dituzte, osasun agenteak, aldiz,\r\nprozesua eta egitura eta baliabideak. Ebaluazioa egiteko 3 galdetegi prestatu dira."
}