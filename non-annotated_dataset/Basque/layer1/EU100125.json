{
  "authors": [
    {
      "author": "Ozamiz"
    },
    {
      "author": "Ortiz"
    },
    {
      "author": "Guillen"
    }
  ],
  "doi": "",
  "publication_date": "2019-01-01",
  "id": "EU100125",
  "url": "https://ikasmaterialak.ehu.eus/medikuntza/psikologia-medikoa-ariketa-praktikoak",
  "source": "PMAP",
  "source_url": "https://ikasmaterialak.ehu.eus",
  "licence": "CC-BY-NC",
  "language": "eu",
  "type": "journal",
  "description": "",
  "text": "Kristina 19 urteko unibertsitateko ikaslea da, eta duela 6 hilabete arte osasuntsu eta aktibo zegoen.\nBat-batean sozialki isolatzen hasi zen; bere logelan geratzen zen eta klaseetara huts egiten hasi zen.\nEskolan oso nota onak ateratzen bazituen ere, akademikoki zailtasun handiak izan zituen unibertsitateko bigarren lauhilabetean.\n\nMedikuarenera joan da gurasoekin.\nArduratuta daude zerbait txarto ote dagoen.\nGainera, beka gal dezake ez baditu notak hobetzen.\n\nGurasoek diotenez, Kristina oso arrakastatsua eta sozialki aktiboa zen institutuan.\nUda hasieran, Kristina pozik zegoela zirudien etxean familiarekin.\nBaina astebete pasatuta, denbora luzea hasi zen pasatzen bakarrik bere logelan.\nLagunek egiten zizkioten gonbidapen guztiak ukatu egiten zituen.\nHaserrekor jartzen zen gurasoek afaltzera joateko esaten ziotenean.\nUda amaieran, ez zen bere logelatik ia irteten, eta behin eta berriro gogorarazi behar zitzaion dutxatu behar zela eta ilea orraztu behar zuela.\nAipatutako sintomak izan arren, Kristina unibertsitatera bueltatu da bigarren urtea hasteko.\n\nMedikuak Kristina berriz ikusi du, eta hark bere buruaren zainketarik ez duela egiten konturatu da.\nEz dauka begi-kontakturik, eta gutxi hitz egiten du.\nZelan dagoen galdetzean, \"ondo\" dagoela erantzuten du, baina ez dauka espresio emozional handirik aurpegian.\nBadirudi deseroso dagoela, eta zaila da harekin hitz egitea.\nGertatzen ari zaionaren inguruan galdetzen zaionean, honako hau esaten du.\n\"Suposatzen dut ez nagoela unibertsitatean interesaturik\".\nEsaten duenez, ez du drogarik ez alkoholik hartzen.\nEsaten du ez dela gaixorik sentitzen, eta ez duela minik sentitzen gorputzean.\nKristinak bere buruaz beste egitearen sentimenduak edo agresibitate-sentimenduak ere ukatu egiten ditu.\n\nZerbait arraroa entzuten, ikusten edo esperimentatzen ari den galdetzen zaionean badirudi arreta galtzen duela eta ondoren erantzuten du \"Ez, ez zait halako ezer gertatzen\".\n\nKristinaren gurasoei edukazioz eskatzen zaie gela utz dezaten.\nBere gurasoak joaten direnean, Kristinak esaten du: \"Ez dira nire benetako gurasoak, bahitzaileak dira, poliziari deitu beharko zenioke\".\nHasieran medikuak txantxetan dabilela pentsatzen badu ere, laster konturatzen da egoera larria dela eta Kristina beldurtuta dagoela.\nMedikua lasaitasuna ematen saiatzen da, baina badirudi Kristina oso beldurtuta dagoela.\n\nBere analisiak normaltasunaren barnean daude, eta badirudi ez duela drogarik kontsumitzen.\n\nDuela hilabete batzuetatik, pisu galera handia izan du.\n\nGurasoek, oso arduratuta, medikuari komentatzen diote Kristina bakarrik hitz egiten entzuten dutela noizbehinka bere logelan.\nBeldur dira bere osabaren gaitz berdina izango ote duen.\nOsabak eskizofrenia omen dauka."
}