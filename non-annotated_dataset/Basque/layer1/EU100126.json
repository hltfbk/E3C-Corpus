{
  "authors": [
    {
      "author": "Ozamiz"
    },
    {
      "author": "Ortiz"
    },
    {
      "author": "Guillen"
    }
  ],
  "doi": "",
  "publication_date": "2019-01-01",
  "id": "EU100126",
  "url": "https://ikasmaterialak.ehu.eus/medikuntza/psikologia-medikoa-ariketa-praktikoak",
  "source": "PMAP",
  "source_url": "https://ikasmaterialak.ehu.eus",
  "licence": "CC-BY-NC",
  "language": "eu",
  "type": "journal",
  "description": "",
  "text": "Maria 36 urteko emakume ezkondu bat da.\nBi alaba nerabe ditu.\nMedikuarengana doa ez duelako lorik egiten.\nDuela urte batzuk arte ez zuen inolako lo-arazorik izan, baina bere loa beti arina izan dela esaten du.\nGauero bi ordu gutxienez ohean bueltaka ibiltzen dela esaten du.\nEsaten duenez, gero eta arduratuagoa dago bere loarekin.\nGauean zehar arrazoirik gabe esnatzen da, edo zarata txikiren bat entzuten duelako, edo komunera joaten da modu konpultsiboan.\nGainera, ezin du lorik egin bere etxeko arazo zailetan pentsatzen hasten delako.\n\nMariak aldizkari batean irakurri duenaren arabera, loa zaintzen saiatzen da, bere senarra baino ordubete beranduago ohera sartuz.\nEsnatzen denean, asko kostatzen zaio berriro lo egitea, eta askotan sofan amaitzen du bere senarra ez eragozteko.\nBera goiz esnatzen da, baina nekatuta eta energiarik gabe sentitzen da.\nAskotan, zaila egiten zaio altxatzea eta eguna hastea.\n\"Kafeak laguntzen dit, baina eguerdirako ohera joateko prest nago\" esaten du.\n\nMariak uste du bere seme-alabak arduratuta daudela.\nSenarrak batzuetan bere osasunaren inguruan galdetzen dio, eta beste batzuetan berarekin haserre dagoela dirudi.\nAspaldi ez dute sexu-harremanik izan.\nLo egiteko pilulak hartu ditu noizbait, baina Mariak dioenez nekatuago sentitzen da pilulak hartzean; dena dela, inoiz ez du lortu gau osoan zehar lo mantentzea.\nMariak esaten du beti izan duela osasun ona.\nOspitalean ingresaturik egon den aldi bakarrak bi erditzeak izan dira.\nBere ama minbiziaz hil zen 41 urterekin, eta lo-arazoak zituen hark ere.\nMariak uste du bere amaren lo-arazoak minbiziagatik zirela.\nBere neba etxetik irten gabe egon zen urte oso bat ama hiltzean.\nMariak inoiz ez du amaren heriotzaren inguruan hitz egin.\n\nMariak ez du alkoholik edaten, eta ez du inoiz drogarik hartu.\nEz du beste medikamenturik hartzen.\nElkarrizketaren hasieran urduri dago, eta bere egoeraz galdetzen zaionean negarrez hasten da.\nAma eta emazte bezala porrot egin duela sentitzen du.\nEgin beharko lituzkeen betebehar guztiak ez dituela egiten uste du.\nGero eta jarduera gutxiago egiten ditu bere familiarekin.\nMariari korrika egitea gustatzen zitzaion, eta irakurketa-klub batean ere bazegoen; baina bigarren semea jaio zenean, jarduerak egiteari utzi zion.\nHasieran, umea zaintzen ari zelako; baina beranduago, jada gogorik ez zuelako.\n\nMariak idazkari bezala lan egiten zuen senarra ezagutu baino lehen, baina ezkontzean lana utzi zuen, eta etxerako lanez arduratzen hasi zen.\nBere lana oso gustuko zuen, jendearekin harremanetan egoten zelako.\nMariak harreman sozialak galdu dituela sentitzen du.\n\nMaria guztiz orientaturik dago denboran eta espazioan.\nDesanimatuta, negarti eta nekatuta nabaritzen da, baina begi-kontaktua mantentzen du.\n\"Arduratuta\" dagoela esaten du.\nEz dauka narriadura kognitiborik, ezta pentsamenduaren ez pertzepzioaren nahasterik ere.\nEz dauka bere buruaz beste egiteko pentsamendurik."
}