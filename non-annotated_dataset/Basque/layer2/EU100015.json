{
  "authors": [
    {
      "author": ""
    }
  ],
  "doi": "",
  "publication_date": "2014-MM-DD",
  "id": "EU100015",
  "url": "",
  "source": "ALTA-TXOSTENAK",
  "source_url": "https://www.euskadi.eus/",
  "licence": "CC-BY-NC",
  "language": "eu",
  "type": "journal",
  "description": "",
  "text": "KARDIOLOGIA\nOSPITALERATZEKO ARRAZOIA.\nDisnea.\nALTARAKO ARRAZOIA.\nHobekuntza.\nAURREKARIAK\nEz du alergia ezagunik.\nEz du alkoholik edaten eta ez du tabakorik erretzen.\nHipertentsio arteriala eta 2 motako diabetes mellitusa, ez intsulina-mendekoa.\nFibrilazio aurikular kronikoa. 2007an, odoljario digestibo akutuaren (ODA) ondorioz, Billroth II motako gastrektomia egin zitzaion. 2007an Erreumatologiako Zerbitzuan ospitaleratua egon zen, kaltzio pirofosfatozko mikrokristalek eragindako artritis akutua zuela-eta.\nHezueri-krisia ezker oineko lehenengo behatzean.\nEbakuntzak: izterrondoko hernia, zangoetako barizeak, hidrozelea, eskuin-begiaren enukleazioa, gastrektomia eta prostatektomia.\nOhiko tratamendua: Sintrom ®; Trangorex, 0-0-1, igande eta larunbatetan izan ezik; digoxina, 0-0-1, ostegun eta igandeetan izan ezik; lormetazepama 2 mg; eta metformina.\nEGUNGO HISTORIA\nDuela bost egun eztulka eta karkaxa berdea botatzen hasi zen, eta arnasa estutzen hasi zitzaion; egoera okerragotzen joan zen eta atsedeneko disnea izan zuen.\nOspitalera etorri da odola agertu zitzaiolako karkaxetan, ortopnea du eta zangoak hazita dauzka.\nGauez oso gaizki lo egiten du, etengabe pixa egitera jaikitzen da-eta; egunez, ordea, edonon loak hartzen du.\nAZTERKETA FISIKOA\nTentsio arteriala, 130/80 mm Hg; tenperatura, 36,8 ºC; bihotz-maiztasuna, 111 tau/min; arnas maiztasuna, 22 arnas/min; O2Sat basala,% 89.\nKontziente eta orientatua dago.\nHidratazio eta perfusio egokiak ditu, eupneiko dago.\nMukosa eta larruazaletako kolorazio normala.\nBurua eta lepoa.\nJugularren ingurgitazioa.\nEz dago adenopatia zerbikalik, ez eta lepauztai gainekorik edo galtzarbekorik ere.\nToraxa.\nBihotz-auskultazioa, arritmikoa, murmuriorik gabea; biriken auskultazioa: erronkusak eta sibilantziak arnasa hartzean eta botatzean, nabarmenagoak eskuineko hemitoraxean.\nBi oinarrietan krepitanteak entzuten dira.\nAbdomena.\nBiguna, erraz beheratzen dena, haztatzean ez-mingarria, ez dago masa edo megaliarik.\nHeste-soinuak normalak dira.\nGorputz-adarrak.\nEdemak ditu bi zangoetan belaunetaraino.\nPROBA OSAGARRIAK\nAnalitika.\nBiokimika orokorra: bilirrubina totala, 0,80; kreatinina, 0,90; urea, 48; Cl, 98; Na, 135; K, 3,70; kolesterola, 205.\nEntzimak: fosfatasa alkalinoa, 54; gammaglutamil-transpeptidasa GGT, 19; GOT, 16; GPT, 20; LDH, 114.\nHemograma.\nHematieak, 4.580.000; hemoglobina, 13,5; hematokritoa,% 40,2; batez besteko bolumen korpuskularra (BBK), 85,8; plaketak, 251.000; leukozitoek formula normala dute, 7.780.\nJalkiera-abiadura lehenengo orduan, 16.\nKarkaxaren kultiboa.\nBakterio-flora normala.\nElektrokardiograma.\nFibrilazio aurikular kronikoa, 80 tau/min.\nToraxeko erradiografia.\nIndize kardiotoraziko normala.\nToraxean zeharreko ekokardiografia:\nAortaren sustraia pixka bat dilatatua (45 mm).\nBalbula aortikoa hiru balbaz osatua, esklerokaltzifikatua, aorta-gutxiegitasun ertaina du.\nEzker-bentrikulua dilatatu gabea.\nTrenkadako belauna handitua eta bentrikuluko hipertrofia ertaina, funtzio sistolikoa normala izanik (eiekzio-frakzioa% 62koa).\nBalbula mitralean gutxiegitasun arina.\nBi aurikulen dilatazio larria (ezker-aurikulako bolumena, 143 ml; eskuin-aurikulakoa, 136 ml).\nEskuineko bihotz-barrunbeak pixka bat dilatatuak.\nGutxiegitasun trikuspideo ertaina, atsedeneko biriketako presio arteriala, 60 mmHg.\nToraxeko OTA.\nEz da galtzarbeetan adenopatia patologikorik ageri.\nTamaina txikiko adenopatia eskuineko eremu paratrakealean.\nBronkio-zuhaitz eta birika-hiloak normalak dira.\nDistirarik gabeko beiraren irudiak daude eskuin-birikan, infekzioari lotuta egon daitezkeenak.\nPleuran ez da lesiorik ageri.\nEspirometria normala.\nGaueko pultsioximetria basala. 10 ordu eta 11 minutu aztertu dira gauean.\nBatez besteko O2Sat% 87 da.\nGutxieneko O2Sat,% 48.\nOrduko desaturazio-indizea, 36 (DIPS% 3).\nAzterturiko denboraren% 15,% 90eko saturazioaren azpitik.\nBatez besteko bihotz-maiztasuna, 87 tau/min.\nGehieneko bihotz-maiztasuna, 128 tau/min.\nTakikardia-bradikardia gertaerak: 60.\nGrafikoetan apnea eta hipopneak izan daitezkeen zerra-hortz itxurako desaturazioak daude.\nIritzi diagnostikoa: gradu larriko loaldiko apnea-hipopnearen sindromea (LAHS) izan daiteke.\nKateterismoa.\nHodi bakarreko ateromatosi koronarioa.\nBentrikulu-arteko aurreko arteria koronario proximalaren% 90eko lesioa.\nEiekzio-frakzioa,% 70.\nGutxiegitasun aortiko ertaina.\nEBOLUZIOA\nLAHSarengatiko insomnioa: arnasbideko presio positibo jarraituarekin (APPJ) ongi egiten du lo, gau osoan atseden hartzea lortu du eta.\nGutxiegitasun aortiko ertaina: jarraipen ekokardiografikoa egingo da, sei hilabetean behin edo urtean behin, kanpo-kontsultan.\nBentrikulu-arteko aurreko arteria koronarioaren estenosia: astebete edo bi asteren buruan, azalean zeharreko angioplastia koronario transluminala (AAKT) egingo zaio, stent koronarioa jartzeko.\nHemoptisia dela-eta, atzeratu da AAKTa.\nBiriketako infekzioagatiko hemoptisia: antibiotikoa hartuz geldiarazi da.\nDIAGNOSTIKOA\nBeheko arnasbideetako infekzioa.\nGradu larriko loaldiko apnea-hipopnearen sindromea.\nHiperglobulinemia sekundarioa.\nBihotz-gutxiegitasun kongestibo deskonpentsatua.\nGutxiegitasun aortiko ertaina.\nBentrikulu-arteko aurreko arteria koronarioaren lesio estenotikoa (AAKTa egiteko zain).\nFibrilazio aurikular kronikoa.\nBelauneko artritisa.\nHezueria.\nGoiko digestio-bideetako odoljarioa, Billroth II motako gastrektomia.\nTRATAMENDUA\nMETFORMINA, 1-1/2-1/2.\nDIGOXINA, 1-0-0 (ostegun eta igandeetan izan ezik).\nSINTROM ®, hematologiako orriaren arabera.\nFUROSEMIDA, 40 mg, 1-0-0.\nDEPRAX ®, 100 mg, 0-0-1.\nVALIUM ®, 5 mg, 0-0-1.\nSTILNOX ®, 10 mg, lotarako orduan.\nENALAPRILA, 5 mg, 1-0-1.\nSINBASTATINA, 20 mg, 0-0-1.\nAZIDO AZETILSALIZILIKOA (AAS), 100 mg, 0-0-1.\nOMEPRAZOLA, 20 mg, 1-0-0.\nBizpahiru asteren buruan telefonoz deituko diote AAKTaren eguna zehazteko.\nToraxeko minik izanez gero, etorri behar du ospitaleko Larrialdietako Zerbitzura txosten honekin.\nBESTE GOMENDIO BATZUK\nGatzik gabeko dieta egin behar du.\nLikido-kantitatea murriztu, egunean 1,5 litro edan dezake gehienez.\nAPPJarekin lo egin behar du."
}